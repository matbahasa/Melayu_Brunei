Kampong Burong Pingai sebenar-benarnya belum ada nama dulu, belum ada orang.
Ada orang Kampong Saba, dikatakan orang Saba, atu orang Kampung Pabalat, menangkap ikanlah, jadi memasang balat di sana.
Kemudian apabila ia memasang balat, menamah balat, kata orang tua-tua dulu, menurus balat, kayu bah kata orang tua-tua dulu, menangkap ikan, melantak turus balat, melantak turus kayu, datang seekor burung.
Burung atu warnanya putih dan hijau, lebih kurang besarnya Burong Merpati.
Bunyinya mengatakan "pingai, pingai, pingai, pingai".
Kata orang yang mendangar ani, "bisai burung ani" nya.
Bahasa orang Barunei, bisai pandai bekurapak, bertuturan.
Jadinya kan cuba ditangkap lari, lari terbang jauh, kemudian ditinggalkan tempat atu, kemudian diaga juga di kawasan Burong Pingai ani, pingai, pingai.
Eh, bila ditangkap inda dapatnya tapi jinak.
Kemudian, setelah esok harinya, orang yang mengambil ikan, belum menangkap ikan, baru memasang balat.
Ada lagi burung atu, "pingai, pingai".
Lapas atu ia pun abis menangkap ikan, seorang pahlawan di Kampung Saba diberitahu, "baliau" nya, "sudah dua hari, sudah memasang balat, ada burong seekor, bisai ginis, mengatakan pingai", ditanya "di mana runduknya ".
"Runduknya bertinggir, tapi dapat dijangkau, ganya kalau dijangkau lari".
"Kalau macam atu, baik disambahkan kepada raja", "jangan" nya, kata penangkap ikan, "jangan eh karang kana bunuh".
Orang masa atu takut kepada raja, patuh kepada raja.
"Apakan akan terjadi, baik beritahu kepada raja".
"Kalau kita memberitahu raja, kita saja.
Jangan kita padahkan namaku, baik masa burong atu masih ada, kalau inda ada aku dibunuhnya".
"Aku tah bertanggungjawab".
Kemudian naik tah ia ke istana, kemudian disambahkan kepada raja.
Kata raja, "apa hajat pahlawan".
"Beribu ampun, patik ani, kalau inda dimurkai, mendangar abar-abar cerita, irmas-irmas di kampung membalat" nya, "memasang balat di sungai, di ulu-ulu", pengalar orang dulu ulu saja, "jadi meliat ia seekor burung putih bercampur dengan hijau pandai bekurapak".
"Apa kurapaknya burung atu ", kata raja, "apa kurapaknya, pingai, pingai".
"Mengapa ia inda ditangkap".
"Inda dapat ditangkapnya, dua hari berturut-turut" nya.
Titah raja, "ani, kalau banar, ia tah burong dari Johor.
Burung puteri di Johor, Burung Pingai namanya.
Kalau ada baik ditangkap".
Kata pahlawan, "inda dapat ditangkap, ia tarabang, kalau macam ayam dapat tak ku unjarkan, cuba saja" nya.
Kemudian, satu dua hari, naik pahlawan ani, memberitahu anak-anak kampong orang pembalat.
"Kalau kamu ta dapatkan burung atu sambahkan ke raja.
Burung atu, Burung Pingai namanya, burung dari Johor".
Ujung-ujung, dikajar-kajar orang ani, sampai masa atu aying tuhur, ia pun tarbang, inda mau tinggi.
Kajar-kajar, dapat di tanah licak.
Kata orang Barunei, tanah amau.
Gugur di tanah atu, ia sudah berpulut-pulut dengan tanah atu.
Jadi dapat tah.
Jadinya dapat dibasuh, dibersihkannya.
Jadi burung ani inda lagi becakap pingai, pingai, diam-diam tia burung ani.
Inda becakap apa-apa.
Jadi dibuat dalam sangkar, sarahkan pahlawan.
Nya orang yang mendapatkan ani "namaku sembunyikannya, rahsiakan jangan padah-padahkan.
Kalau kita bepadah, lari ku nya.
Kalau inda lari ku dari Burung Pingai ani, inda ku mendangani, takut ku".
Pahlawan ani membawa anak-anak buahnya seorang dua orang.
Ia membawa tabuk disembunyikan, takut serta merta dimurkai.
Jadi, kata orang luar istana "apa hajat".
"Aku ani kan mengadap Yang Di Pertuan".
Kalau dulu, karang ani sultan.
Jadi kata orang luar istana disambahkannya pada raja, pahlawan kan mengadap.
Ia pun mengadap ke penghadapan di Lapau.
Pahlawan ani masih lagi di pantaran, di luar daripada Balai.
Inda jua berani masuk.
Jadi disuruh masuk ke dalam, jadi jumpa Yang Di Pertuan.
"Apa abar Pahlawan", kata Sultan.
"Beribu ampun, patik ani akan menyampaikan titah yang lapas atu mengatakan akan menangkap Burung Pingai.
Dengan kekuasaan Allah Taalanya, dengan daulat tuanku, patik dapat burung atu ".
"Kelakar kamu" nya Sultan, "kelakar pahlawan tu, burung manakan dapat ditangkap kalau di atas".
"Mana" nya sultan, "cuba ku liat ", kalau banar.
Lalu dibawa sangkar yang dibungkus, disambahkan.
''Hampir-hampir" nya sultan, "cuba ke mari duduk, buka".
Dami dibuka, bebunyi lagi burung ani lagi, "patik Si Pingai, patik Si Pingai, patik Si Pingai".
Kata sultan "kau dari mana?"
Si Pingai menjawab, "dari Johor, dari Johor" nya.
"Kau dari Johor" kata Yang Di Pertuan ani, "sudah batah 14 hari datang dari Johor, kenapa kamu inda berhenti di sini, di istana ani".
"Inda" nya Si Pingai, "kami kan melawat ke kampung-kampung di aying".
Nya pahlawan, "dari Johor memberi warta ke mari, burungnya hilang, burung puteri, Si Pingai jua namanya burung atu ".
Jadi atu tah pokok pangkalnya Kampong Burong Pingai atu dikatakan Kampong Burong Pingai.
