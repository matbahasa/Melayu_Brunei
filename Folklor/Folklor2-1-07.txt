Ada pun sajarahnya daripada saurang raja maka bininya atu dahang, dahang atu macam katani urang maidam.
Satu masa ia mamanggil hulubalangnya atu dalam nagri jadi dipanggilnya.
Ada pun hulubalang atu mun sudah dipanggilnya ka rumahnya, ditanya apa sabab "mun kan ampun apa sabab kami dipanggil ani tuanku"
"Istri ku ani ingin kan makan lulu, kamu dipanggil ani untuk kan baburu mancari lulu."
Pada suatu hari maka hulubalangnya ani pun mancarilah lulu pargilah ka dalam hutan turun di balantara naik balantara, turun gunong naik gunong.
Maka ia nya inda balurih, inda mau balurih inda balurih lulu atu.
Tiba-tiba diurang pulang ka astana tarus manyambahkan "mun kan ampun tuanku kami indada bajumpa lulu, saekor lulu pun indada.
Atu tah kami sudah puas di mana-mana hutan balantara kami masuki kami inda balurih, jadi kami pulang ka rumah manyambahkan kapada tuanku."
Dijawab oleh raja ani "baik tah jikalau sudah kamu inda balurih jadi tapaksalah aku sandiri mancarikan mangabiskan usaha karna anu ani banar-banar ia kan baguna makan masa urang maidam, bini ku ani kan makan anu ani, lulu ani."
Ia pun manaiki saekor kuda tarus ka hutan tarus mancari, turun gunong naik gunong, turun rimba naik rimba.
Maka ia bajumpa dua ekor ular.
Dua ekor ular, saekor ular sawah saekor ular tadong.
Dua ekor ular ani manjadi satu, jadi fikirannya tiba-tiba panas hatinya tarus ditatak.
Dihunus padang tarus saja dipancungnya ular ani kana saekor, lapas saekor.
Saekor yang lari takana ekong, ekong ular tadong.
Tiba-tiba mulih ka rumahnya ular ani, diliat oleh laki ular ani "eh kanapa ia pulang bini ku ani putus rambutnya," rupanya ekong atu iatah rambutnya.
Ia pun hairan, hatinya pun panas, panas hatinya maliat karna rambut bininya kana potong ani.
Jadi laki ular ani pun bapadah batanya "ekong rambut kamu ani dipotong, kana potong ada tah sabab-sababnya."
"Ada saurang raja baburu manghunus padang, tarus manatak ani tah sababnya takana rambut ku.
Barangkali kalau inda rambut ku, inda pantas boleh jadi aku mati jua mangkali."
Ular ani rupanya macam saurang raja, ia pun manyaru kapada binatang-binatang dalam hutan ani disuruhnya tarus bagumpul sakalian.
"Engkau binatang-binatang sakalian urang-urang ku, sakalian kita bagumpul kita akan manyarang rumah raja sabuah istana."
Ia pun bagumpul datang tah di pakarangan di kaliling rumah raja atu sabalum ular ani manyarang.
Ular ani pun saurang raja jua, ular tadong ani.
Jadi anu ani mamanggil, sabalum ular ani, inda tahan diurang sudah bamasyuarat batanya mamadahkan "inda jua baik nasib ku karna aku bajumpa dua ekor ular tarus ku tatak saekong mati, saekong kana ekong."
Ular ani hilang bila mandangar saja, ular ani.
"Rupanya kalakuan bini ku, ani inda baik, baik jua saurang raja ani, mambela kadiaku, macam pulang mambela kadiaku.
Kalau serta-merta tadi indada sacara usul pariksa bukan kah marbahaya jua."
Ia pun fikir tarus kapada bacerai yang lain-lain ani.
Ia saurang raja ular ani, dikatuknya pintu "assalamu'alaikum" tarus ia masuk.
"Mun kan ampun."
"Apa hajat urang muda."
Nya "aku ani inda ku tah dapat mambalas apa-apa tuanku, kan ku balas dangan barang
atau apa-apa, tuanku pun labih banyak lagi mampunyai barang kakayaan, bah miani saja ku ludahi saja mulut tuanku."
Raja pun fikir, kan inda ditarimanya urang ani jarang diliatnya manasabah jua ditarimanyalah tu macam inda tia barapa gali.
"Kalau bukan tuanku tadi balum tah ku lagi tau bini ku atu, rupanya rambutnya putus atu tuanku yang sandiri yang di balakangnya."
Raja ani pun marati tah kan apa yang dikatakan, raja tarus tah malangap.
"Baik tah tuanku langap mulut" nya tarus diludahinya.
Jadi tiba tarus diludahinya, ia pun mangkat, mangkat disana jua raja atu jadi saurang manusia Islam.
Ia pun tacangang "ular macam ani rupanya, ular ani basar daripada urang nya, daripada saurang raja ular tadong atu."
Jadi suatu masa raja ani pun salasai sudah dimakamkan bah.
Maka ia pun barangin-ranginlah di tampat anu tampat astananya tampat parantiannya di tampat lain.
Jadi tiba-tiba ada saurang urang yang manjual galagah arah paranginan ada saurang.
Urang darat mambawa galagah jadi tarus diliatnya, ia pun mambali galagah atu, tarus dimakannya.
Diurang makan badua, dua laki-bini ani jadi anu samut di bawah ani sudah buang sapahnya ani "eh nya, bagus anu yang raja laki ada lagi katani boleh makan ia punya bagas makannya ada aing lagi.
Macam anu raja bini ani, dada katani kan ampit makan karing lagi karing bagasnya makan."
Jadi ia pun tatawa, tatawa tarus tatawa gali hati bah sudah ia gali hati jadi ada lagi palandok subarang atu.
"Kalaulah kami dapat manyubarang atu, disana banyak bunga simpur nya di subarang sana".
Jadi ia kan rasa ka subarang atu inda dapat, jadi tatawa lagi anu ani sudah tatawa atu, anu ani macam bininya ani inda barapa puas hati karna macam iri hatilah.
"Apa saja pun kuasa tuhan" nya.
Difikir bininya ia manatawakan bininya ani, padahal ia manatawakan burong-burong yang bacakap ani.
Jadi layang-layang pun ada tarabang-tarabang macam atu jua.
"Atu baru ya padan saurang raja macam atu" nya.
Tatahan raja mandagar.
Yang sabanarnya inda barapa puas hati bininya , inda lagi puas hatinya makin lagi ia barasa curiga "kanapa kakanda inda mambaritau kadiaku."
"Jangan tah dinda tau cukup tah aku tau saja" nya.
Jadi lama-lama ia macam gusar anulah, macam rasa inda barapa sanang macam susut badannya.
Jadi raja ani pun inda jua sanang.
"Kalau kan sudah dinda inda pacaya baik tah aku mambaritau" nya.
Tarus dianu suruh langap mulut tarus dibarinya, bininya ani pun tau apa cakap binatang tapi lakinya sudah mati, jadi atu tah sababnya kata-kata, sabut apa ani indada barapa turun burong-burong ani padah urang yang sabanarnya ada daulu anu atu.
Atu tah sababnya kalau maikut dalam carita ani katani pandai bahasa burong-burong ani yang sabanarnya atu tah abis tia carita atu saja singgannya.
Ular jadi urang saurang raja, baasal daripada raja tu ular, ular tadong atu, atu tia sampai karang ani kalau katani fikirkan ia inda kan nya katani "nanti" ah mananti tu manasabah jua katani fikirkan tadong.
