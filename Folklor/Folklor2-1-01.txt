Mula carita ni di antaranya untuk manganal pasti apa sabanarnya Kampong Sungai Siamas ani, banyak urang-urang katani kanal Kampong Sungai Siamas ani bukan baru ani dikanali tu ia dikanali sudah baratus-ratus tahun.
Walau macam mana pun Kampong Sungai Siamas ani ada sudah rumah, ada udah rumah dua tiga buah rumah di sini sabagai satu contoh dalam Jepun pun ada rumah Haji Amat Cabun tinggal dah lama tu.
Kamudian ada dua buah rumah di Kampong Ayer, di sabalah air tapi bukan marupakan parkambangan macam ani lah.
Bila Saba sampit balalih tah ka mari hamba jadi katua...
Jadi babalik kapada carita atu antadi mangadakan carita ani antadi macam mana asal usul Kampong Sungai Siamas ani, urang banyak bacakap Sungai Siamas aninya, kononnya Sungai Siamas aninya ada bukit mas, jadi kana tanya lagi, di mana bukit mas atunya, yang carita-carita dulunya bukit mas atu tinggalam di sungai sini ani, tinggalam.
Jadi bila kana tanya di mana tampatnya tinggalam atu sabanarnya bila maliat dari sudut parkambangan yang ada sakarang dari Bukit Subuk maliat mungkin Sungai Siamas atu samacam gunung bah samacam gunung bah macam gunung mas.
Kalau dilukis macam gunung kan dipanjutkan marupakan macam gunung mas bah.
Ada macam gunung mas kalau diliat tatapi jika diliat latar balakang carita atu antadi barmula Sungai Siamas tadi bila aku sandiri mambuat panyalidikan sampai ka darat maliat pangaliran sungai atu bah pangaliaran sungai atu bukan kawasan ani bukan di tampat rumah katua kampong ani pangaliran Sungai Siamas atu sabanarnya di kawasan rumah Amat Cabun atu bah tu ... di sana ada kandang dulu urang katani mangambil aing di kandang atu bah.
Air atu barsih bah tu air Sungai Siamas atu...
Jadi aliran kadua di tampat ku mambangun rumah ani.
Sungai basar bah ni namanya sungai sini ani Sungai Simaranuh bukan Sungai Siamas.
Sungai Siamas ia tah arah rumah Amat Cabun atu bah.
Jadi di atas satu sungai yang basar kamudian pangaliran ka bawah dua aliran satu aliran Sungai Siamas satu aliran Sungai Simaranuh.
Urang-urang katani kanal tu Sungai Simaranuh atu, bila urang katani di Saba kah Setia Pahlawan bila manyabut Sungai Simaranuh gantar urang tu, inda urang barani marakit.
Maranuh atu ratinya ada tungguan buaya di sini, banama buaya tu bila saja ia maliat gubang parahu kan 100 kaki dari tampat atu dibubutnya tu bah.
Sab atu urang-urang dari Saba kah Paramu inda ia barani malintas ni hampir-hampir ia jauh ka laut tu ia malintas sab ia takut tampat ani lagi dulu-dulunya buaya atu marungkup bah garang buaya atu.
Maranuh atu nama sungai ani Sungai Simaranuh, Simaranuh atu nama buaya atu tu buaya basarang di dalam atu.
Buaya Simaranuh ani antadi putih badannya bah ni carita balaku carita Simaranuh ani karang katani mangambil carita Sungai Siamas.
Kisah balaku apa kisah Simaranuh antadi satu paristiwa balaku di Kampong Aing katani inda tau kampung mana tu masa atu aing atu dalam, dalam aing atu jadi kanak-kanak ani mandi bacacau-cacau antara satu dangan yang lain macam katani daulu mandi batalinjang baibun bagalau bagalau.
