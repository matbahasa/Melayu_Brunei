Satu palanduk ani bajalan di tambing, udah bajalan di tambing bajumpa sabigi takuyung timba di bakau bah ani.
“Bajalan ani pangan," nya palanduk ani nya kan takuyung timba, "bah luan jua jalan mu ani," nya, "baringsut," nya, "jalanmu ani lagi inda pandai lurus,” nya.
Banar lingkar-lingkar bah.
“Eh!" nya, takuyung timba, “jangan kau maucapkan kadiaku pa ngan yang paling laju kadiaku ani yang paling pantas,” nya, nya kata takuyung timba ani.
“Ani usulmu laju kan bajalan," nya "tarang-tarang ani mata mu ani lagi maramas,” nya.
“liat kadiaku pangan," nya palanduk, “sakali ku malangkah sudah barapa katinggalanmu.” nya.
Ia ganya sabigi, "mun kau kan mambawa balumba pangan palanduk," nya kata takuyung.
“Eh! baik tah kau mangakun kalah pangan," nya, "baik tah kau mangakun,” nya, kata takuyung ani.
“Bah maitah," nya "kalau kau inda pacaya,” nya takuyung ani, “balumba tah katani.”
"Bila?" nya.
"Mulai tah sanani," nya.
"Ka mana kau mau?" nya takuyung di bakau.
Ia balumba ani di tambing bah palanduk ani, bah takuyung ani balumba.
"Tapi jangan kau mangaga darat," nya, nya takuyung, "ikutkan pajalanan ku ani," nya, "anu ani," nya, "arah bakau ani dapat tambing arik ku," nya, nya takuyung ani, "bah ada ku manyaut tu," nya, "mana olehmu bajalan atu," nya, "arikku, " nya, "ada ku manyaut," nya.
"Banar tah tu," nya.
Ada lagi stat tia balumba.
"Bah babah katani pangan," nya, palanduk ani, bah pintar palanduk ani balumba tia balusir lari lari batisnya jauh ia balusir atu palanduk ,"eh! pangan takuyung."
"Eh!" nya.
Eh mana inda ia banyak, jadi pangan takuyung, "sabut namaku," nya.
"Eh! mana kau pangan takuyung?
di mana kau pangan takuyung?"
"Eh! di dapanmu ku," nya.
"Mana kau inda kau nampak?"
"Bajalan kau sadikit," nya, "arikku," nya, "adaku tu," nya.
Bajalan ia sadikit ka dapan atu.
"Oh! pangan takuyung."
"Ani jua ku di hadapan mu ah!"
Ia lagi daulu bah pada hal anu lain tapi sama-sama bah takuyung atu bah takuyung, takuyung timba.
"Eh! manang tah kau," nya nya apa itu ini.
"Mangapakan?" nya, "kan balumba," nya, "eh! bajalan tah kau banar-banar," nya.
Sampai ampat lima kali lamah palanduk ani kalah udah atu mangakun kalah tia manang tia takuyung.
Udah atu.
"Alah tah ku pangan," nya nya kata palanduk ani sudah atu da lagi mangakun tia kalah palanduk ulun takuyung, takuyung timba punya ulun bah ia pintar.
