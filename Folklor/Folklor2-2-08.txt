Kalau ia bajalan arah lapang inda ia bapayung arah panas bah kalau ia bajalan arah barang hutan bapayung ia jadi bila udah bajalan arah pakayuan bapayung ia ia tah banyak urang
hairan.
"Kanapa?" nya, "tuan hamba tadi," nya, "inda bapayung arah panas tadi arah limbu bapayung pula?" nya.
"Andang," nya.
"Ka mana tujuan tuan hamba?" nya.
"Mancari parampuan," nya.
"Eh! banyak jua bini-bini di bandar ani."
"Eh parampuwin saja ni bukan ia parampuan, parampuwin," nya.
"Eh," nya urang ani, "sama jua bini-bini ni."
Anu aimulah Haji Latif ni.
"Ia tah," nya, "aku mancari parampuan parampuan banar ani parampuwin saja," nya, "manakan dianu," nya, "eh dijadikan bini, " nya.
Jadi jalan punya jalan jalan punya jalan ujung-ujung ada sabuah rumah di ujung tanjung da badangan ia ganya sabuah-buah ia bajalan ani lurus anu ani bukan jua, puteri urang ramai ani jua mandi di talaga bini-bini ani ia mandi ani parasaannya inda ada urang bah inda jua batalinjang kain ani disingsingnya nampak tah susu ani.
Jadi maliat tah Abdul Rahman ani lam ia mandi susunya nampak atu bah jadi bila sudah anu datang tia ka rumah atu bini-bini ani pun lakat lagi di talaga.
"Assalamualaiekum," nya, "Ada bapanya mamanya?"
"Alaiekumusalam! ka mana urang muda?" nya.
"Inda aku aninya sasat jalan kalau dapat kan turut baranti sari dua di sini marantikan panat lalah?"
"Bah eh dapat," nya.
Yang dibawanya ani ah baras bacampur asam sira bacampur asam sira ia kan mancari anu budiman ia kan mancari parampuan parampuan budiman.
Jadi udahnya anu naik ka rumah atu bini-bini ani pun naik liatnya ada urang muda malu jua sopan jua anu tia ah batapuk tia, jadi.
"Pa," nya, "ani barasku nah, nyantah dijarang baras abiskita,jarang baras kami," nya.
"Eh!" nya.
"Inda jarang tia."
Barakan ka dapur ani arah bini-bini ani.
"Dang," nya kan mamanya ani, "nyantah jarang anu katani jarang anunya ani suruhnya jarang."
Dibuka oleh mamanya ani dituang, "eh!" nya, "mana gayanya manjarang?" nya mamanya ani.
Dibungkusnya balik, manjarang tia anu lain.
Jadi makan tah ni udah kamas makan.
"pa," nya, "ada sabut-sabutan ku kalau bapa tasabut aku mambari hadiah siapa tasabut dalam rumah ani," nya urang muda Abdul Rahman, "ah kalau tasabut boleh dikatakan budiman tah urang atu," nya.
"Apa sabut-sabutannya atu?"
"Ah!" nya, "piasau duduk punggung, mayang taurai," ia tu mandi rabai-rabai, "buah manungan dua bigi."
"Eh! dada ku tasabut urang muda wang," nya.
Salajur ka dapur mangaga anaknya ani, "dang sabut-sabutannya atu liwat bah," nya.
"Apa sabut-sabutannya pa?"
"Piasau duduk punggungnya mayangnya taurai buah manunggan dua bigi."
Tatawa bini-bini ah tau bini-bini ani, "pa aku tu," nya.
"Mangapa pulang kau kan kana mangana pulang kadikau?" nya.
"Nah aku mandi di talaga atu bah," nya, "ia tah susu ku tabuka rambutku taurai ucapannya buah manunggan dua bigi padahkan tah tu saja."
"Awu," nya, "banar kisah anakku," nya.
Ada ada buah manunggan eh masa ani ganya inda ada buah manunggan ani nyaman tu.
"Baik tah pa aku inda ku basabut-sabutan," nya, "mambali tah kita ayam saekong," nya, "pa." Mambali tah bapanya ani ayam kan mambari makan urang muda ani mambali bapanya ani ayam saekong.
Balik, "pa kalau mambuati karang," nya "kalau anu karang," nya, "jangan tah kita bunyi-bunyi apa caraku mangaut atu jangan tah kita bunyi-bunyi jangan tah kita bakurapak galak karang hatinya," katanya.
Masak tah ni, ani urang muda ni paha-paha saja baimpun arah urang muda ah, bapanya kapala ayam, mamanya badan ayam ani, ia puteri ani dada ayam.
Jadi dami diliatnya bagiling bah.
Nya, "ia ani paha saja bapanya kapala ayam, ah urang di rumah mangapa inda makan?"
nya.
"Inda," nya.
"Budiman tah bini-bini ani ani baru tia parampuan boleh dikatakan parampuan ia tah," nya, "perempuan ani budiman."
Jadi bila sudah kamas makan, bapanya ani inda mau makan .
"Mangapa kau miatukan dang? urang muda kau kauti paha ayam, aku kapala ayam siapakan mau makan," nya.
"Nah ia tah pa, inda pabaik bapa makan aku mancuba urang muda atu."
Inda lagi tamanung bapanya.
Eh mana tamakan mamikirkannya.
"Nah aku manafsirkan," nya, "ia urang pajalan sabalah batis, kita kapala rumah, mama isi rumah, aku isi rumah."
Jadi nya, "pa," nya, "aku ani batah udah di sini kalau boleh pa aku kan turut apa damanya turut manyisip lantai patah manungkat tungkat patah," nya nya urang muda, "ah kalau kita tadapat anak parampuan," nya.
"Atu dada pulang tu eh awangku," nya, "eh kalau awangku satuju," nya, "tapi tanya dulu?"
Tanyai, "aku inda pa atas kamauan abiskita saja," nya, "aku manarima saja," nya, ia ani urang budiman jua" nya kan laki-laki ani.
"Anu awangku katanya anaku ia inda pulangnya kami pulangnya sababnya awangku urang budiman."
"Pa ia yang budiman alah kadiaku boleh dikatakan ia atu parampuan lain-lain ani parampuwin saja ni."
Ia tah sampai tia kawin.
Bagus carita ani ia manyuruh urang bafikir ia tah pangajaran mancari bini elok parangainya elok parasnya.
