Carita ani diurang ani di Sabah manugu asal panugu ani orang Brunei ani jua dulunya manugu ka Sabah.
Jadi babini orang Sabah.
Apa lagi jadi orang rakyat sana tia bah.
Jadi manugu ani binasa tugu dirabahi oleh batang apa mangambil ka ulu sungai, bulian kan raban tugu ani lagi dulunya tu caritanya.
Jadi sudah atu mangambil raban ampat kalinya atu asal satuhur binasa, ganti raban lain ganti mana ulah inda balaku kan mancari mangambil udang ani.
Nya orang santiasa santiasa tu mandapat udang atu dua tiga pikul sahari, tau tah manugu binasa lagi raban ani baranti manugu cabut anu rabah-rabah ani cabut mangambil tah ka ulu baniat sudah ni mambawa kakanya ni ia tah kakanya sapancarian.
Jadi.
"Ka," nya, "antat barang mu esok."
"Mana tu?" nya.
"Sungai Kinabatangan, arah babuaya ah, sana tu, " nya.
Ia tah kayuh-kayuh daripada pagi, barangkat miga macam miatu sudah masuk.
Ia tah anu ani, "galak," nya, "ka," nya.
Daripada pukul tujuh, lapan, sambilan baombak-ombak bah macam orang di luar bah, baombak-ombak ia tah orang dua orang ani.
Ani dami turun baombak tu naik inda ada ombak atu.
Turunkan nya bat nya, manyapuk bah tu jadi kaombak.
Jadi, nya, "mangapakan?" nya, "apa kan?" nya, "bagoyang-goyang ah," nya, "baombak-ombak ah."
"Antah," nya, "mangkali buaya," nya, "mangkali buaya bakalahi bah," nya.
Salalunya buaya atu sana tu bakalahi sama-samanya awu buaya, buaya Kinabatangan basar-basar mun udah basar-basar bayung tangannya.
Eh nya ku, mambaie watir tu.
Udah atu, sudah manampuh-manampuh bakayuh bakayuh ani kinamat kurabat-kurabat kinamat anu ani malar anggut orang di atas malar tainggut-inggut ka bawah ganya ditakutkan bunyi ani, nyantah lagi ular tu ia manakul miatu.
"Elallah!" nya, "ka," nya.
Batah sudah mamariksai mamartikan bah, "yang mana baik ditolong ka?" nya, "antau ular antau pun gajah?"
"Bodoh kau ani," nya, "sabodoh-bodoh mandusia adakan satur kan ditolong, ular satur, gajah pun satur."
"Eh! ka," nya, "inda kita maliat tu, " nya, "usulnya, aku," nya, " mesti ku tolong gajah, ular ku tatak," nya.
Ia macam tali pinggang sudah ka bawah, ular sudah manakul, bah gajah pun basar tu ditakulnya di aing ah, naikkannya ka atas ka atas dungun bah, ia basimpul di atas dungun anunya ekongnya, naik anu ani olehnya mun sudah dapat tanah rata atu olehnya, inda kuat apa
ular atu jua, jadi inda ia manaruh ka sana kalau ka sana lapas tia bah ani pamainannya di aing ani.
"Bah ka," nya, "mau kita manolong?"
"Eh! da eh!, bahapakan kau tolong?" nya, "inda faedah tu," nya.
Bakuat-kuatan saja dua sapardian ani.
Digilirnya tah pamarangnya ani daulu anu sampai tajam.
"Bah pasan ku," nya, "kalau ku sampai manatak ular ani," nya, "datang tah putus," nya "ka mana saja ia malarikan kadiaku," nya, "ku ikut tia," "Eh! ani mulih tah," nya.
"Kita mulih, mulih tah, aku jangan, aku mambalas jasa orang ani ia pun karang mambalas jasa ku," mangkali Tuhan atu manatapkan hatinya atu jua.
Apa lagi "Tinggalkan tu ka," nya.
Sakalinya manatak dua balah tangan, putus salajur ular bila sudah turun datang tatak ia kan naik apa inda mamanting ka atas naik ular atu tinggal gajah ani lurus-lurus siring tambing ani, gajah ani inda bunyi-bunyi, gajah ani baundur, "ahhh!!."
"Bah ka," nya, "tu inda kita maliat tu," nya.
Ani kibar-kibar saja ni talinganya ani malagau orang ani orang manatak ani, lagaunya bah manyuruh naik.
"Nah ka," nya, "inda kita maliat tu malagau kadiaku ah."
"Paloi tah sianu ani," nya kanya, "malagau tu kan?"
"Awu," nya.
Kayuhnya ni ani caruk kayuhnya takutnya kanya kuat-kuatan ni, ka mari ani ka mari.
Tarajun tah dangan pamarangnya ka tambing ah.
"Bah! ka aga tah mulih padahkan," nya, "abisidia kalau ku inda datang dalam tiga hari makan-makankan tah ku tu," nya, "mati tah ku tu," nya.
"Abis udah fikiran mu ni."
"Abis."
Ia!
Gajah ani kinamat tia maluku, kan manyuruh naik bah, manunggu orang naik.
Ani anunya ani malar tampar-tampar ni ka mari di balakang ani duduk bah, mau inda mau naik tah, salajur badiri.
"Ka mana ni?" sudah badiri, "ka mana ia mambawa kadiaku ani mati tah kadiaku ani karang, aku ani hidupkah ni karang?" nya, di atinya ani jua bah, pandang-pandangan lakat jua bah.
Udah atu, "bah ka," nya, "ia tah pasan ku tu," nya, "ia tah ingati tu," nya, "kalau ku inda ada dalam tiga hari mati tah ku tu," nya.
"Bah! baik-baik kau," nya.
"Eh! awu," nya.
Jalan, jalan dibawanya ka rah kawannya pajal ani, macam samut ah.
Ada arah guanya tu di sana ia manaruh sumbunya apa atu bah, sumbu gajah atu, taring apa atu di sana tia manaruh.
Eh! dianukannya orang ani dirantikannya sana.
Ia baramu tia dangan-dangannya ani pun turut banyak bah mandangani, mangangkut anu ani kayu-kayu ani, dipatah ganya manakan bukan pandai, dipatah hujung pohon di bawa ka sana diangkut.
Daunnya dimakan diurang.
Ia tah dijalin tah, sudah kamas dijalin, dibuati tah sumbu gajah ani, sumbu yang barharga alah taring, sumbu gajah.
Mun sudah bapuluh juta balinya tu, balikannya tanah.
Jangan tah panjang kisah lagi ah, sudahnya balik gajah ani jua manunggu dua hari, siapa ada kan mangaga inda ada orang mangaga.
Bakurapak ia, "katani ani dua hari sudah ni," nya kan gajah ah, "baik tah kau antat ka rumah ku," nya, "kau tau kan rumah ku."
Badiri salajur gajah ah salajur bajalan, tapi inda mau bajalan di jaraya basar, arah samak lam hutan ia manambusi atu, lurus-lurus arah rumahnya.
"Bah!" nya, "ia tah rumah ku ni," nya.
Baranti gajah ani mamunduk salajur, ia pun dikaratnya anu ani tali anu ah ni anu ani bah apa damanya ni akar ah, dami dikarat baguring ta anu gajah, rasuk.
Sudah baguring.
"Bah!" nya, "balik tah kau," nya, "banyak-banyak tarima kasih," nya kan gajah, "kau pun balik salamat, aku pun balik salamat."
Jadi udah esok siang diliat oleh kakanya ani di bawah rumah.
"Eh! siapa tu?" nya.
Anunya, "adimu datang," nya.
"Siapa mangantat kadidia ?"
"Eh! antah," nya, "mana ku tau," nya.
Manakan tau anu orang di dalam.
"Ada," nya, "bah, nyamu," nya, "elallah! ani kaya kamu ni," nya, "ani bahnya kaya ninya, ani baru ia kaya," nya, "eh! aku," nya, "maikut jua ku karang eh," nya bah nya niatnya.
Jadi nya adinya, "jangan ka minta ampun jangan kita aga baik kita ambil anu ku sadikit, aku mambagi kadikita jangan kita aga bamusuh, mati tu," nya.
"Eh! kau," nya, "mangapa inda mati, mangapa kau balurih ditolong oleh gajah atu?" nya.
Ingat tia kan gajah anu sudah sumbu apa, taring gajah dibawanya ah.
"Jangan ka," nya, "inda ku izin kan kadikita."
"Inda," nya, "aku mesti bajalan esok pagi, kau," nya, ''barunding tah kau," nya, "bawa tia anu mu ani."
Ia tah kan dijualnya ka kina barangnya ani, dibalikannya ka tanah apa, jadi kakayaan pulang kadidia.
Jadi kakanya ani naik.
"Bah! dang," nya kan bininya, baumanat tia ka bininya ani, "dang ah," nya, "aku ani kan bajalan esok pagi, kalau ku inda ada dalam tiga hari mati tah ku tu," nya, "mangikut siawang ku," nya, "mangambil sumbu gajah."
"Jangan," nya bininya ani.
"Eh!," nya, "ia barharta, katani inda baharta sama jua tu," nya.
Nya, "awu," nya, "orang atu ada kabolehan tu," nya, "mangkali ada tolongannya ka orang."
"Awu," nya, "ia manolong gajah, tapi," nya, "aku atu sama jua tu," nya.
"Tapi kau mangapa kau mulih, mangapa inda maikut kadidia?" nya, kuat-kuatan jua ni.
"Inda," nya, "mestiku ka sana," nya.
Sudah atu apa lagi jalan tinggalkan bini ani, jalan jalan jalan diaganya tah arah gajah pajal jua.
Da sampai saparuh udah tia diantam oleh gajah, mangumpayang.
Orang ani bahapa bapamarang-pamarang masuk ka rah kawannya, tatap tia kan mangarjakan gajah tu bahnya, kiranya bah kan mambunuh bah.
Inda lagi dami sudah datang udah tia mangumpayang diantam oleh gajah lain-lain ah, karjakannya.
Sampai tiga hari apa tatap sudah mati.
"Nah," nya, "mati tia kaka," nya adinya, â€œjangan lagi dikanang-kanang baik tah makan-makankan di rumah ani, mati sudah tia, miatu usul gajah," nya, "macam samut bah gajah atu banyaknya aku ani apa boleh buat karamat manolong orang susah, ani inda mau ikut, mun ikut," nya, "sama kami mandapat bah," nya, "aninya kau bodoh adakah gajah ditolong, baik jua ku manolong gajah atu," nya, "jangan ku manolong ular atu pulang," nya, "apa buktinya ular atu," nya, "ani tatap katani dapat dibawanya ka sana ka mari atu cuba tia abis dilingkarnya katani, ia inda baotak kaka atu," nya.
Ani bini ani atu tah marana banar, anak ada banyak.
"Jangan tah kita susahkan," nya, nya kan bini kakanya ani bah, "aku tah mambari kadikita," nya, "bari tah palajaran habis siawang tu paranak ta ani," nya, "nah ani bahagiannya."
Dibarinya jua bah, sab anak buahnya dikanangnya.
Sampai sudah anaknya ani tapalajar, ia pun kaya sudah mun sudah sapuluh ekar atu bah tanah lagi daulu baharga kabun gatah lagi dulunya kalapa sawit dua puluh ekar dibaginya atu, kalapa sawit sapuluh ekar, kabun gatah sapuluh ekar, udah tia kaya.
Ia tah wang aji ah katani saja jangan diikut hawa nafsu atu iblis atu anu yang halal banar-banar ia tah ganya tu eh.
