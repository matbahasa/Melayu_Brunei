Nakhoda Siam asal mulanya macam ani tu bah, asalnya diurang ani Sungai Manjalin bukan di ulu.
Baranakkan anak Khoda Siam ani, sudah macam miatu bapanya marantau ka nagri urang tinggal anak Khoda Siam batongkang.
Tongkang atu inda ku salah bisdia di Saba ani, manganu apa namanya ni sikunyir mambuat jadi udah atu balayar, balayar ka nagri urang lain, ditiup oleh angin kan tabalik babalik songsang sama sakali.
Tarus tia babini urang sana, puteri bah, jadi tuan puteri sudah macam miatu ba tahun-tahun sudah baranak.
Balik ia ka mari, sudah balik ka mari di subarang Jaeboh, sudah macam miatu mambawa sira di tongkang balayar.
Sudah balayar hari pun baik rupanya, dibawanya balabak iatah mambarinya inda jadi tu.
Balabak atu bah barangin, kan tabalik baundur.
Batah-batah sudah babini di sana dibawanya ka mari mambawa sira panuh kapal atu, bukannya panuh batangah pakah, sudah macam miatu marapat tarus balayar masuk ka Jaeboh ada bukit tinggi atu kana galar Sharif Bongsu karana babarkat, sana bagas tampatnya ia karam, sudah macam miatu.
"Eh mana babu ku," kata anak Khoda Siam.
Sudah macam miatu bapanya ani lakat lagi marantau di nagri urang.
Ia pun bakawan sama urang ampat, lima urang bapuloh urang inda tah tau tu banyaknya.
Sudah macam miatu, sudahnya marapat di sana buang angkar, alum lagi marapat ka tambing tarik angkar marapat ka tambing, ka siring tanyakannya ada urang tua.
"Di mana mamangku?"
Sana ni nya.
"Bapa?"
"Sudah marantau di nagri lain."
"Aku, inda ku lagi ingat di mana tampat mama sakarang ani".
Mamanya atu tinggal sini, di dalam ia tinggal Sungai Manjalin, ada sungai di dalam atu.
Sudah macam miatu ia babalik, ada sana ia barumah balum bapintu ba apa dinding kajang, kayu lagi bapasak.
"Turunkan sauh marapat ka siring, mana mamangku ani, mamangku ani inda ku ingat lagi."
Sudah macam miatu apa lagi, sudah kana aga ada urang bakayuh, urang bakayuh, urang tua-tua kan ka mana, ka luar bah daripada sungai atu, di ulu atu lakat bajalama kaluar bah ni artinya kaluar sudah.
"Eh orang tua, anak muda kan datang di mana babu ku."
"Siapa babu mu?"
"Atu inda tah ku tau namanya atu nyata."
"Siapa babu mu?"
"Asal kami ani di Sungai Manjalin ani, ada mamangku sini."
"Mana ada arah lain tu."
"Bapa bukan ada sini ia marantau di nagri urang."
Sudah macam miatu, sudah nya balik karang bapanya tu inda mandapati, sudah atu maluah mamanya ani parau rompong, pangayuh rodong, siraung bubus, kain baju ani marumis.
Marumis bah kain baju daulu kain hitam, marungus sudah macam miatu malu ia maluah.
"Siapa kan ni?"
"Antah tolak," Kata anak Khoda Siam.
Maluah tuan puteri ani, bakurong anu nagri di bawanya ani, jadi sudah macam miatu sudah bakurong, dami kaluar.
"Urang mana tu?"
"Urang padian tu."
"Anak ku tu, kau lai, buah ati ku ka mari kau iatah babu mu ni."
"Eh bukan babu ku ni, miani usulnya marumis ani, eh malu ku pulang, ni tuan puteri maliat dikau, lari ka ulu bukan aku malagau kadikau, mama ku lagau."
Inda ia mangalar babu mama bah.
Sudah macam miatu apa lagi.
"Bah inda kau mangakun indong mu ni nah ku lambai-lambai susu kau, bah ni nah susu mu, aku mangandong di kau inda kau mangakun indong, inda ku mau."
Sudah macam atu.
"Baik titu. "
Ditolakkan nya parau atu, marapat bini-bini ani ka arah sikunyir ani, ditolakkan nya.
"Baik kau sampai hati kau badarhaka ka indong, karam kau tabalik oleh parau mu ani."
Sudah macam miatu apa lagi.
"Banar, baik tah ku di dalam."
"Bu!.. Bu!.. ka mari kita Bu!.. Bu!..."
Kata tuan puteri, "mambari malu eh urang bacamping-camping inda faedah-faedah tu, au macam miatu gaya mu bagai mama kamu inda ku ka mari, malu ku tu, aku anak raja bukan
urang damit-damit."
Damanya anak muda, urang muda sudah macam miatu apa lagi.
"Baik titu inda kau mangakun, baik titu".
Manakan mangakun parau rompong, pangayuh sumbing, baju inda sampurna, siraung padian bubus bah bacamping-camping mana kan mangakun malu ba ia daripada tuan puteri.
Sudah macam miatu luah kampung nya.
"Baik titu inda kau mau kan kadiaku, inda kau salamat di mana-mana pun tuju mu, inda panjang umur mu minta doa kapada Allah Ta'ala kau darhaka ba indong, ni susu ku lambai-lambai kadikau."
Jadi nya singit parau.
"Timbang karuai, timbang karuai."
Burong ada, burong mamadahkan.
"Apa ditimbang, kau baduraka kapada indong mu, inda mangakun indong mu kau luar nagri mandapat tuan puteri, kanapa kau inda mau kan mangakun indong mu, ia balik ka mari.
Ia mamakai pakaian bubus, rompong, camping-camping ani bukan macam atu malu."
Kata isterinya, "ani baik katani angkar balik."
Apa diangkar sudah macam miatu.
"Timbang? karuai, timbang karuai."
Kata burong, "timbang apa."
Ditimbang singit, sudah singit tabalik parau atu, tabalik iatah sana tinggal mati.
Jadi tampat ani sudah macam miatu ada urang manyalamatkan.
Mangkali balik ka nagri nya ada urang manyalamatkan bamalam di sini.
Urang sana maunjar ia, pasal bapanya tau, ia balaki anak Khoda Siam ani, minta antat, ka sana diurang balarai.
Sudah macam miatu apa lagi karam abis masin aying, eh masin aying ah dada batawar, daulu tawar bah ni.
Daulu asal mulanya macam ani ulunya anu ulu ani laut, ani ulu jadi tabalik ta pulang.
Abar cerita asal mulanya ani ulu bah kuala, urang maucap.
Kuala Barunai ani ulu bukan karang ani.
Pindah tia ani, atu ulu anu songsang tabalik tia.
Karana ujung ani kadidia atu tabalik.
Sudah macam miatu batah-batah balik puteri ani, inda kan diambil oleh mamanya ani, kan di ambil inda ia baguna, turut manumpang ia ka urang lain minta antat, pambari nya amas hadiah urang mangantat.
Rupanya balabak ani jangan dibawa mambari tabalik kapal inda mau manyurong.
Kalau batolak dari kuala andang-andang baundur saja tah, iatah nganya tu caritanya.
