Ada satu sipanangguk, sipanangguk ani manangguk tah ganya karajanya tapi nargii atu ada raja ada, anu ada saudagar jadi manangguk manangguk babulan bulanan atu inda karaja lain, urang miskin.
Jadi pada suatu hari atu bajumpa tia anu tampurung, ia manangguk ani laki bini, bininya manangguk ia mangamudi udah atu apa lagi diambilnya anu ani tampurung ani buatkan cupak dialusinya bila sudah dialusinya buatnya di bakul, apa lagi bila udah diliatnya esoknya panuh dangan baras anu ani bakul ani.
"Eh!" ia pun tacanggang panangguk ani, "rupanya panuh dangan baras anu ani eh! rupanya cupak ani barangkali," nya, "barangkali jua," nya, "cuba lalih ka rah lain," nya.
Lalihnya esok ia jua miatu, panuh ujung-ujung lama-lama bajual, jualnya baras atu urang ramai pun tau, udahnya tau urang ramai ani sana tah urang mambali.
Ia bajual murah udah atu apa lagi lama-lama urang mambali.
Kata dua kata tiga, "sipanangguk baik," nya, "mahal arah saudagar atu bajual baras, sipanangguk murah bajual."
Sana urang mambali baimpun, jadi saudagar ani tacanggang inda ada urang mambali baras atu arahnya.
"Eh! mangapa?" nya.
Jadi mandangar ia abar sipanangguk manjual barasnya.
"Eh! apa anu sipanangguk atu?"? nya, "baik ku ka sana," nya saudagar ani.
Ka sana tia diaganya panangguk.
Nya, "Banar kau bajual baras?"
"Banar pihin," nya.
"Eh! di mana kau balurih?" nya.
Caritakannya halnya atu.
"Ada kami mandapat anu bah," nya, "tampurung ia tah kami buatkan cupak."
Udah atu apa lagi.
"Mangapa tah" nya.
"Ia tah kalau dibuat dalam bakul panuh," nya, "takana baras buat sari ani esok panuh."
"Eh! baik tu," nya.
"Ia tah kami bajual ani," nya, "mana kami manangguk lagi," nya.
"Ah! miatu," nya, "apa kiranya dapatku maminjam," nya.
"Dapat pulang tu tapi ia tah tu jangan luan batah," nya, "ia tah pangarapan kami bukan pihin inda tau urang susah kami manangguk ganya."
"Dada tiga hari saja," nya.
Udah atu apa lagi pinjaminya cukup tiga hari, balum jua mangaga malu jua bah cukupkannya saminggu, saminggu tunggunya inda jua ada ujung-ujung diaganya tia lakinya ani mangaga.
"Ka mana panangguk?" nya kata saudagar ani .
"Ia tah kan mangaga cupak pihin," nya, "baras kami pun kan abis jua," nya.
"Cupak apa?"nya .
"Ah! cupak pihin pinjam atu bah cupak tampurung yang pihin pinjam atu bah."
"Kau! ani tah," nya, "ani kan kadiaku ani kaya saudagar inda kau tau kadiaku ani saudagar macam mana tah ku kan maminjam arah mu, sadangkan arah ku cupak amas, cupak perak, cupak tambaga, cupak basi ada tu," nya, "mun kan maliat, da ku marasai maminjam cupak arah mu," nya.
Apa lagi inda dapat babuat apa-apa anu ani inda tia mangakun.
Balik ia ka rumah fikir punya fikir.
"Eh! salah ni baik ku arah raja."
Arah raja ia mangadap udah bajumpa raja.
"Ka mana kau panangguk?" nya.
Raja pun tau manangguk ganya karajanya.
"Inda ada hal ku mun kan ampun."
Caritakan halnya ani, "patik ani mandapat anu mandapat cupak tampurung kami alusi," nya, "jadi bila dialusi kami buat dianu di bakul," nya, "udah esoknya panuh kana baras, jadi kami buat mana-mana tampat saja tampat sasuai arah baras atu semua panuh," nya, "ia tah urang ramai atu baduyun-duyun mambali arah kami, kami bajual murah," nya, "jadi saudagar ani mandangar pakah ia barasnya inda laku atu diaganya ku," nya, "tanyakannya, ku caritakan pulang hal kami mandapat atu, udah atu apa lagi ia tah dipinjamnya kata patek dapat pulang dipinjami tapi ia tah jangan batah tiga hari saja," nya sipanangguk ani, "jadi malu jua patek kan mangaga tiga hari atu cukupkan saminggu da jua mau mangantat," nya, "saminggu ku aga tia bila sudah ku aga da tia mangakun," nya, "sadangkan cupaknya lagi banyak cupak amas, cupak perak, cupak tambaga, cupak basi.
Aku ani urang kaya bah ninya saudagar."
Jadi difikirkan oleh raja ani logik jua fikir raja ani.
"Macam ani yang banarnya balik tah kau dulu, aku karang malagau anu atu saudagar atu", nya.
Balik sipanangguk ani, udahnya balik lagaunya anu saudagar ani raja ani malagau.
Datang.
"Apa tujuan Duli Tuanku?" nya.
"Ani kan ku tanyakan ani saudagar sipanangguk ada ka rah ku ucapannya kau ada maminjam atu cupak kadidia cupak, cupak tampurung."
"Eh! kalakarnya tu cuba tah Duli Tuanku fikir, bukan ku inda fikir, aku inda tau aku ani saurang saudagar dalam nargi ani malu jua ku kan maminjam kadidia ia urang yang susah cupak tampurung tah pulangkan ku pinjam kadidia sadangkan anu atu dapat dibuat."
"Banar jua kurapakmu." nya raja.
"Da ku marasai maminjam anu atu eh! atu kalakarnya tu eh!"
Udah atu apa lagi.
"Baik tah tu macam ani saja ada hari ku mamanggil kadikau."
"Patik," nya .
Balik tia udahnya balik lagaunya panangguk ani raja ani mamanggil.
Nya kata raja, "panangguk, udah ku panggil saudagar atu ganya inda ia marasainya."
"Tapi mun kan ampun patik ani inda jua kan badusta patik ani urang miskin kalau inda banar inda kami mangadap Duli Tuanku malu jua rasanya."
"Banar jua kurapaknya ani sabanarnya miani sajanya esok kau ka mari panggil saudagar saja pukul lapan atu," nya.
Apa lagi esok pukul lapan dipanggil tia saudagar ani, sipanangguk pun dipanggilnya duduk dua urang ani dada maluah-luah raja ani.
Anu bakulisar anu ani saudagar ah.
"Eh! batah jua raja ani balum tah maluah-luah."
Apa lagi pukul dua balas satangah jangka makan ada tah urang mangangkat bubur batalam.
Ia mangangkat atu pisang sabigi, pisang barabus, anu samangkuk diangkatnya batalam.
Diampaikannya di lantai mana mambari batalam, sudu pun apa inda ada ia tah ganya dua macam atu bah mana baminuman indah.
Apa lagi diampaikannya di tikar, udah atu apa lagi makan tah anu ani saudagar dulu makan anu lapar, lapar sudah ni makannya pisang ,dimakannya bila sudah makan pisang atu kamasnya makan kan diampaikannya galak jua.
Raja manyubuk pulang tu disubuk oleh raja ani.
Kan diampaikan galak jua anu inda batalam baindah mau, inda mau dibawanya ka tabuk badiri, ia kamas pisang ani dimakannya da tia dapat babuat apa-apa anu ani saudagar ani kan dimakan bubur kan dijangkau panas-panas barasap-asap.
Bila sudah anu apa lagi, makan tah sipanangguk ani makan, makannya pisang dulu kamasnya makan anu buatkan sudu kulit pisang ani bila sudah buatkannya sudu.
Sudunya anu ani.
"Eh! bisai gaya mu atu panangguk kadikau, ku buang tia pulang tadi," nya.
Eh eh kamas tia makan kan dibuang oleh panangguk ani.
"Eh jangan maie," nya saudagar ani.
"Aku minjam panangguk pandai tah kau ani aku inda ku takira ni antadi parutku ani lapar bah pisang inda kabalasan ganya sabigi."
Subuknya raja ani di sawang udah atu apa lagi ia di atas maliat mana ia maliat makan bisai banar sudunya atu sudu pisang barabus karau sadikit bukan pisang anu kalau pisang masak lambut anunya atu ani karau bisai kan sudu.
Udah atu makan tah abis udah abis makan, ia pun abis jua makan ia lapar jua saudagar ani.
Udah atu apa lagi ada anu atu diangkatnya anu atu kamas makan ada pangangkatnya urang raja ani kaluar tah raja ani hampir kan pukul satu udah.
"Eh! batah patik manunggu eh! dari pukul lapan," nya.
"Eh! banar tu banyak urusanku saudagar," nya.
"Jadi apa tah abarnya mun kan ampun?" nya saudagar ani.
"Anu ani macam ani saja saudagar, anu banar kau maminjam anu atu cupak tampurung sipanangguk atu."
"Eh! macam mana ia kan banar?" nya.
"Ani buktinya kau makan ah apa lagi cupak tampurung kau pinjam sadangkan sudu lagi kau pinjam sudu kulit pisang lagi murah tu harganya."
Apa lagi dada tabunyi saudagar ani baru tia mangakun balikannya tah, sipanangguk tah punya balik.
