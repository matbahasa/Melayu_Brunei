Sudah atu jalan maka jalan apa itu ini palanduk ani bajumpa tia lagi parahu, parahu ani barisi pukat, carita ani dongeng ganya bah ni bajumpa ia pukat apa di parahu ani.
Bakayuh eh batah tia mancari akal, anu barakal palanduk ani naik tia bakayuh-kayuh palanduk ani parahu ani pamukatan ani damitlah sudah atu bakayuh manambing-manambing apa bajumpa ia binatang.
Apa binatangnya karbau.
"Eh! pangan palanduk bahapa saurang-urang atu bah?" nya.
"Eh! ni nah kan mamukat," nya, "maliat-liat lauk di tambing ah!" nya, "ia tah," nya.
"Pukat," nya kata karbau ani, "yang ku liat ani," nya, "awu! baik daripada satu baik jua dua pangan," nya.
"Awu! mun kan ikut dapat pulang eh!" nya, nya palanduk.
Naik karbau ani tah dua ekong, sudah tu tia.
Sudah atu kayuh, kayuh tambing ani.
Bajumpa lagi satu payau, mangarik tah payau ani, "Oi ! Oi! pangan palanduk, pangan karabau bahapa tu?" nya, "bakyuh atu," nya "manyiring tambing ah!"
"Eh! anu," nya, "mancari-cari lauk," nya, "sadikit samacam," nya.
"Eh! daripada dua," nya, "baik jua tiga," nya nya kata payau.
"Awu! mun kan ikut dapat pulang," nya.
Naik tah payau ani udah tiga ekong udah naik tiga ekong apa itu ini bakayuh tia tiga ekong udah tia bakayuh manambing-nambing.
Apa itu ini lah udah atu sama jua caritanya atu maliat lagi baye, babi bah yang bakayuh tiga-tiga ekong ani mangarik tia "Oi! Oi! pangan tiga urang, tiga ekong," nya, "pangan palanduk sama karbau payau," nya, "bahapa tu?" nya.
"Eh! mancari cari lauk mamukat," nya, "balum lagi mamukat," nya.
"Eh! daripada tiga baik tah ampat," sama jua cakap bilang urang ani bilang ekong ah, "mun kan naik-naik tah dapat jua kan ikut," nya.
Naik tia babi ani, udah atu naik ampat ekong tah udah caritanya apa itu inilah bakyuh tia ka laut cukup tia ampat ekong da lagi sudahnya anu apa itu ini lah mamukat balurih, balurih tia mamukat ampat ekong ani lauk basar-basar lauk basar-basar, bah sisiknya pun basar tu udah atu balurih tia mamukat apa itu inilah balabuh tia, kan babagi ampat urang ah palanduk ani damit, banar badannya jadi udah damit timbul tia akalnya palanduk ani.
"Mana gayanya ni?" nya, "macam mana gaya?" nya, palanduk ani, "pangan," nya, "oleh katani ani tapaksa dibagi," nya kata palanduk.
"Dibagi tu pangan," nya nya diurang tiga ekong ani, ia basar-basar badannya tu ah, "dibagi tah tu," nya.
"Ah! pangan," nya, "ah! ani kalat mataku," nya palanduk, "pangan tiga ekong," nya, "karbau," nya, "payau," nya, "babi," nya, "kan tidur ku," nya, "pasanku tidur ku ani,"nya "bapasanku ni," nya, "kalau mataku babuka," nya, "tidur ku tu," nya, nya kata palanduk inda kan nakal tu, "kalau mata ku bakajam pangan," nya, "bangunku tu," nya, "mun kan babagi abispangan," nya, "babagi tah waktu ku tidur," nya, "aku mana saja tu," nya, "walaupun aku mampunya parahu pukat," nya kata palanduk, "babagi tah abispangan," nya.
Jadi diliat tah oleh karbau, payau, babi ani diparatikannya mata palanduk ani, diliatnya bakajam.
"Eh!" nya karbau, "balum dapat katani babagi ni pangan palanduk ani lakat lagi bangun tu nah liat tia lakat lagi bakajam hah."
"Awu! banar jua nya pangan atu, tunggu tia tidur dulu," nya payau, babi ani.
Tunggu punya tunggu udah atu babuka tia mata palanduk ani.
â€œNah!" nya babi, "tidur udah tia maie tah babagi eh! ia tah masanya ni, apakan ditunggu lagi katani bagi tia masa babagi ani tinggali saja pangan palanduk ani sadikit badannya damit katani basar-basar."
"Awu! banar jua tu," nya karbau, payau ani.
Babagi tia lamnya babagi ani bakatup tia mata palanduk ani samula.
"Eh! eh!" nya payau, "udah-udah babagi pangan palanduk udah bangun."
Inda tia jadi babagi.
Udah atu bangun tia palanduk ani, "bah! pangan baidar pulang abispangan pulang tidur aku bakayuh."
"Bah mana saja," nya karbau, payau babi aninya.
Udah atu tidur tia katiga-tiga ekong ani.
Bakuruh-kuruh saja tidurnya inda lagi sadar anu lalah.
Udah atu palanduk ani diliat udah tidur nyaman diambilnya sisik lauk basar-basar, ia tah dibubuhnya di mata karbau, payau, babi ani.
Udah atu manarais tia sambil malinggang parahu.
"Eh! pangan lakas-lakas lari urang balayar manguyung katani hampir, urang punya parahu lakas-lakas.
Dada lagi bangun tia karbau, payau, babi.
Bila udah bangun liatnya.
Eh banar ada urang balayar manguyung.
Malaku paliatannya sisik di matanya atu macam urang balayar putih bah tu ani layar urang lagi daulu putih kalanya.
Inda lagi batarjunan tia malarikan diri manuju tambing.
Udah atu tatawa tia palanduk ani saurang diri.
"Baru kamu tau, kamu kan manipu kadiaku," bakayuh tia palanduk ani mambawa lauk olehnya mamukat ani.
