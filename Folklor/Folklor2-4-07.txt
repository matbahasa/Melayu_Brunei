Orang atau dua sepeanakan ganya dada ya balaki lagi, susah orang atu cari makan, ia tinggal macam di Kuala Brunei kirahannya.
Jadi orang hilir, bakarang atau semua tah singgah mambari sedekah kadadia, atu tah ganya diharapkannya.
Masa atau selalu jua ia ka laut mengaga orang bakarang atau, macam di kilong apa, tiap-tiap hari tia ka sana kadang-kadang inda, sudah macam atau masa atu, lurus tah kilong orang
atu berisi ular, orang atu ada jua, barakan tia karah kanak-kanak atau kalau ia baguna, disiutnya, nya kan anak ani.
"Baguna kau ular wang".
"Eh baguna eh, mari tia, buat tia ke parau ani". Nya.
Apalagi dibuatnya ka parau, anak ani pun diperliaranya tia ular atu, dipigang-pigangnya dada mengacau, dada mamatuk dada bahapa, dibarinya makan, dibarinya apa, ia babata nasi jua, sudah macam atu, siap, bakarang, balik tah, batah ani, ia mengamudi, tagugur tia, dililit oleh ular atu, di jari manis anikah, gantung-gantung taliat oleh mamanya, eh dipigangnya macam atu, ular ani memigang bapintal di parau jua ular ani, irit-irit tia, dinaikan oleh mamanya.
"Baik saja ular ani", Nya.
"Mun dada lamas tah kau tu tinggal antadi".
Datang tah ka rumah, diperliharanya tia, ditaruhnya di bawah rumah ularnya ani, diperlihara tiap-tiap hari.
Alah pulang ya makan, ular atu pulang dibari-barinya asal makan, diturunkannya, dibarinya makan ular atu ka bawah, lama delama, lama delama ular atu pun sudah basar, pandai tia bakurapak pulang.
Ular ani, nyanya.
"Eh baik tah katani mangambil kayu ka laut ani" nya ular ani.
"Kau menatak" nya aku mengangkat.
"Di mana kau kan mengangkatnya?"
"Kau menantak" nya aku mengangkat.
"Di mana kau kan mengangkatnya?"
"Kau taruh di belakangku ani nya, aku menjalankan".
Apa lagi mau tah anak ani menatak kayu mangkali kurang lebih ba minggu batahnya menatak kayu atu bah, baru tia panuh sangkar rumahnya ani macam penyalatan tiang atu panuh mengandat ka atas.
Sudah batah-batah befikir tia, eh batah sudah, kira-kira pabalasan taun ia di tangannya atu tu bah, bukannya satagal batah tu bah, ia sudah dari damit sampai ka basar atu, anak atu pun basar, nya salahnya, mari tah katani bari tau ke mama atunya, kan bejalan ka darat.
"Apa jauhnya?" inda jua jauh banarnya.
Jalan tah ka daratnya, batahnya, inda batahnya, dipadahnya oleh anak ani ka mamanya.
Nya si alai kan membawa aku bajalan ka darat manya.
Eh bahapa nya, antahnya ka darat ani, inda batahnya.
Menyuruh tia mamanya ani jua.
Jadi bafikir tah mamanya ani membuat tia ketupat.
Apa tujuh bigi sekapur tujuh bigi kan bata anaknya ani.
Jalan tia, ia (Anak Si Miskin) duduk di atas kepala ular ani, ular ani pun bajalan, dalam bajalan ani dibarinya makan ular ini, dimasukkannya ke mulut.
Sudah jauh pelarinya dua tiga malam mangkali, sekali diliatnya seladang, seluas-luasnya ani gelagah.
"Lai-lai". Nya.
"Maritah katani singgah di sini apa, ni nya, orang badagang gelangan, baik pulang katani minta karing leherku".
Baranti tah ular ani.
Diaganya ka sana, ada orang tua-tua dalam rumah atu.
"Assalmualaikum". Nya.
"Waalaikum salam". Nya.
"Naik tah", naik tia.
"Eh dari mana datang Si Awang ani kian".
"Eh sasat ku nyanta Pa, inda tatulus". Nya.
"Au sasat".
Aninya kan makah ku ka mari ani kan minta begihi galagah tah nya, kan meminta, kan mambali inda ku bausin, minta saja.
"Eh dapat eh".
"Tiga pohon saja". Nya.
"Jangan tah banyak". Nya.
"Inda jua ku dapat membawa banyaknya".
"Eh Nayan, aga tabangkan tida pohon".
Memanjattah Si Nayan anim kabalingan tah anak anak ani jua, ada candung menyusup arah dinding ani, keluar tia, ta cangang kanak-kanak meliat selajur keluar pintu ani, inda juga ya bunyi-bunyi, sudah batah melacing lagi datang lagi menyusup tia, diliatnya pemarang nyanya.
"Sudah Nayan".
Au nya sudah, tu nanahnya di tanah.
Sudah macam atu turun tah anak ani.
"Bah pa eh, terima kasih".
Ada tu pokok gelagah atu, ambil tianya, ada sudah ditabangnya tu, nya.
Dibawahnya tah galagah atu sambil bajalan kepada ular ani dikupas-kupasnya dibagi-baginya ke ular, jalan, jalan ........
Beberapa hari ia bajalan atu, inda tah katani tau berapa hari ia sudah bejalan atau inda tah katani tau batahnya.
Tajumpa lagi anu segala-gala binatang garang ani, segala harimau, singa, kan merungkup saja meliat anak ani, daminya merungkup saja, diliat ular ani inda, jadi rungkup saekong, rungkup saekong inda jadi, ia menantang ular jalan bakuda ani, takut, rupa-rupanya ular ani raja segala bintang.
Sudah atu pengabaisannya turuntah ka bawah dapattah sungai, dapat sungai, ada naga bajalan di tambing ani, jadi naga ani meliat anu ular datang ani, menyebarang bakakaian dua tiga ekong ani ka sana, antah apakah apa, bahabar barangkali mana tahu.
Sudah miatu babalik lagi, terus membawa pausungan, turun tah ular ani dengan anak ani di atas pausungan ani, naik di tambing, anik di tambang, sudah hampir rumah, nya tinggal tah dulu sini nya ah (Nya ular arah Anak Si Miskin) ani, tinggal tah anak ani badiri di sana.
Ia naik tah bajalan ka astananya.
Sagala ular-ular semua ani bertangisan saja ani.
Ringsak saja batangisan macam orang baru bajumpa bah.
Sudah atu lama-lama turuntah ular ni jadi tia saorang budak, sudah miatu, maritah katani naiknya, eh mengapa pulang ni nya, inda ia kan mau mengikut jua, nya mari tah katani anaik nya ka asatana nya, inda nya eh, antadi bukan macam ani nya, Si alai ani panjang ani mengapa tah macam ani nya, macam diaku tah pulang nya.
Indanya andangnya maritah katani ka asatana, naik tah ka astana semua orang ani.
Macam jalama jua, sudah macam miatu, cerita tah .. mi malam atu anak ani mendapat hal ani bah dipadahkannya tia, dalam balat orang bakarang atu mambari kadiaku, kalauku dada mengambilnya barangkali dibunuhnyakah.
Aku baguna barang atu, kupelihara sampai macam aninya berapa tahun ia memelihara.
Iatah jadinya macam miani, bapanya sadih jua ati mendengarkannya ah kalau macam kau inda mamalihara, matitah anakku ani, tantu diampas orang atu.
"Pabila tah aku balik ni lai". Nya anak ani.
Balik tah kita ni, inda batah ni nya, siapa danganku balik karang, kau mengantatnya, ada karang nya, mengantatnya, ada karang nya, jangan tah kau watirnya.
Inda kan apa-apa, sudah macam miatu, nya bapanya bapakat nya apa tah kan pembalasmu tu nya anak ani mamaliara dikau macam miatu atunya, kan kau balas dengan duit inda jua patut, balas dengan duit habis dimakannya.
Mun inda barikan tia kasaktianmu ani kadidia, iatah namanya kesaktian ini Si Banian pulang macam kaban, atu Si Nayan macam pisau atu antadi, macam tuhung pandai jua bajalan kesaktiannya atu bila katani basaru kadidia.
Eh nya katani eh Banian buka kau kami, kan makan nasi, ranggang sendirinya, "Kup"' nya kuncinya atu, dibukanya tah ada nasi ada gulai ada apa semua.
Makan alaupun emapat lia puluh orang ada, kalau katani pinta kopi, kopi saja keluar tu, nasi inda ada apa saja yang katani pinta atu saja yang ada macam miatu.
Dicubanya sudah tu, jadi ditugalkannya, anak atu iatah di atas ani bakuda, ia (Banian) pandai bajalan jua.
Sampai mulih tia karah mamanya.
Jalan punya jalan, jalan punya jalan ....
Setengah jalan kedapatan lagi gelagah.
Singgah ke sana.
Sudah singgah ke sana.
"Assalaimulaikum pa".
"Waalaikum salam, edidih ada kau lagi wang.
Tatulus kau lagi naik tah.
Siapa danganmu atu".
"Si Banian, mengapa ya".
"Inda kau suruh naik, bah naik tah Banian".
Lakap lagur, lakap lagur, anak tangga jauh sebuting.
Apa mengurabat atu kiannya, sudah atu manjanggul tuhung, tuhung jua ni wang bah, bukan jua jalamanya.
Ani tuhung, ganya ani pa, macam dalamnya ani apa saja kita maunya, makan nasikah, makanankah, kopikah adanya adeh.
Cuba tia wang, apanya kan minum kopi kitanya, ehnya Banian, bukannya kami kan minum kopi.
Meletupkan kuncinya atu dibukanya diambilnya tikuan pa atu, makanan kopi apa dikeluarkannya, tercengang orang tua-tua ani, minum tia badua ani.
Sudah ya minum badua, jadinya, anu lain boleh jua di pinta ni wang.
Nasi boleh jua dipinta, au nasi bolehnya eh.
Kinta kan minta nasi kian nya.
Masukan ya balik segal-gala macam cawan apa ani masukan, au, sudah tutup babalik eh Banian.
Bukatah kami kan makan nasi, sudah atu melantingtah kuncinya atu, nasi gulai semua ada kira-kira macan dua orang tacangang tah orang ani bukan alang-alang.
Sudah tacangang batul-batul fikirnya, macam miani wang kau ani wang badanmu lakat lagi muda aku sudah tua, patut mamigang ani macam ani.
Kau mamigang si Nayan aku mamigang aninya badanku sudah tua.
"Eh banar tah kita kan menukarnya". Nya anak ani.
"Au" nya.
"Mau kan tu ya?". Nya bah.
Si Nayan ani inda bunyi-bunyi.
Sudah atu ditinggalkan Si Banian, diambilnya Si Nayan ani.
"Bah maritah Nayan, turun tah" Nya.
Jalan tia.
Sudah jalan dapat atah utan, "Awangku" Nya, "ikutkan saja belakang ku ani, aku membuat jalan", nya, anu madam bapusing.
"Eh batanti tah dulu" nya, "ngalihku".
Mengampai tia, baranti, orang ani pun duduk.
"Beberapa lama sudah ia memeliara dikau atu"nya, "eh batah eh, selagi nya muda sampai sudah tua ani.
"Ah! Luan jua inda ya menganang budimu" nya.
"Orang atu ditukarkannya kau dangan diaku", mun aku, macam miatu parangainya ku bunuh tu ya".
Apa lagi angkat tah anu ani, madam pusing-pusing, salajur ka sana mambunuh, masuk dalam akalnya mangkali bah.
Diaganya tia.
"Eh bahapa kau lagi ka mari Nayan eh?" (orang tua).
"Eh kau duaraka" nya.
Dicincangnya, abis tia, orang tua mati salajur.
"Kau duaraka arahku, atu kan budingku, bukan alang-alang, ani gayamu pembalas mu palah".
Dangan pun mambawa Si Nayan, Si Banian ani balik.
Orang atu sudah mati, mana ya baguna kiranya.
"Nayan turuntah kau", turun tia.
Sampai tia ka rumah mamanya, tacangang mamanya ani, "manalah kau manaikkan Si banian ani?, rumah macam miani?, Rumah inda tagap samua.
Rumah orang miskin.
"Biar tia di bawah rumah", nya, "eh jangan eh".
Ia tah dinaikkannya jua.
Diangkatnya, Inda ya mengingatkan sandirinya naik atu.
Si Nayan ani ringsak ni.
"Di mana kadiaku ani kan duduknya?.
Rumah atu inda tagap.
"Eh" nya sini saja nahkau" nya.
Masuk tia sana.
Tacangang mamanya ani.
Mengerisis salajur masuk ani.
"Apa kan tu" nya mamanya, "Ah candung" nya.
"Si Nayan" nya.
"macam-macam olehnya" nya mamanya "anak ani".
Batah-batah jangan tah diambil panjang kisah ah.
Nargi Barunai ani ada raha.
Puterinya atu kan kana tunangi.
Ia tah hargi atu inda tai ni, nargi yang kan batunang ani.
Dada ada caritnya tu bah.
Orang bacarita atu inda ya bapadah nargi mana, nargi mana.
Yang sabanarnya nargi subarang ganya dipadahkannya bah.
Jadi kan batunang inda diterima oleh raja ani, raja nargi subarang kan mamingang ka Barunai ani, Balik orang maminang ani.
"Eh macam miatu dada baik" nya, "apa karabatnya sama jua" nya, "ia raja kami pun raja jua" nya, "naik macam miatu, biar putih mata, eh jangan putih tulang."
Kan malawan tah ni kuno, untuk bakalaie.
Ia mengutus surat sakian-sakian datang mamarangi Barunai ani.
Apa lagi banar, sakian yan kan datang ani inda ya kan bapadah kan banyak kapalnya tu, datang atu bah, sakian-sakian ganya kan harinya, bulannya datang atu, kan mamarangi Barunai ani.
Raja ani pun pikir jua, babariga tia, disuruhnya babariga, saluruh kampung abis samua.
"Siapa yang boleh malawani orang kan mamarangi Barunai ani ia boleh kan dikawinkan anak raja atu.
"Dangar segala rakyat samua, raja batitah, Siapa yang boleh taparangi kapal kan datang atu, ia boleh jadi kawin dengan anak raja atu".
Bakuliling sudah.
Ada panglimanya, "cubatah ujung tanjung atu deh, anu kuala Barunai, sabuah ganya rumahnya atu, orang misikin tia lagi" nya.
"Eh, cuba-cuba deh mana di katawis, nasibnya bah,".
"Eh nyangan tah eh".
Ada jua orang inda mau, ada jua orang mau no, Manggaggahi.
"Cuba-cuba saja tia, mana tau nasib" nya.
Diaganya tia jua banar.
Diariknya, manyauti.
Anak atu tidur, mana sadar tu.
Tidur tangh hari.
Manyauti candung ani.
"Di sini" nya.
"Ada orang manyauti tu" nya.
Sakali lagi diarikkan nya, manyauti jua, diarik-arik nya tia.
"Assalamualaiku" nya.
Anak ani tidur.
Manyauti tia mamanya.
â€œWalaikumsalam".
Tacangang ya orang marakit ani.
"Siapa manyauti di sini ani antadi?".
"Eh wang, eh, wang eh."
Dibanguninya tia nya kan anaknya ani.
"Orang mangaga nah, apa diagakannya atu ah?".
Bangun tia anak ani.
Jangan panjang kisah.
"Siapa manyauti di sini bariga ani antadi?" nya "aku" nya Si Nayan ani.
"Aku" nya.
"Akun" nya "aku ja".
Jadi mau tia jua mangakun.
Ani sudah mangakun.
"Aku" nya anak ani.
"Baik tah", mun sudah sanggup, ka hanu tah katani, ka Barunai karah raja" nya.
Dibawa tah anak atu karah raja, dijumpakan karah rajanya atu.
"Kau sanggup kan malawan kapal kan mamarangi Barunai ani?".
"patek"nya.
"Baik tah, kau sanggup" nya.
"Sakian hari bulan ya kan datang ah!".
"Baik tah" nya, "patek".
"Patek andang-andang di sana Kuala Barunai atu menunggu, kalau nya datang, patek manyambut".
Sakian hari bulan kan datang, manyaru tini.
Antadi bapasan anu atu (ular) atu, bapasan, kalau ada apa-apa ha.
Sudah atu manyaru tia, "Saudara ku ular Cinta Manis, turun kau, aku dapt kasusahan".
Turuntah naga sampai bapuluh ampat lima balas ekong, turun naga ani, karahnya ani, ka Kuala Barunai ani.
Apa lagi banar kurang labih dalam pukul tiga ada tah banar kapal ani balabuh bajuntun-juntun, kurang satu ampat puluh buah kapal atu datang.
"Eh" nya Si Nayan, "kapal sudah tu" nya, "apa lagi, turun katani eh".
"sabar Nayan" nya anak ani.
"Nyangan kau inda sabar eh, nyangku apa lagi, turun tah".
"Tu, bajuntun-juntun ani!".
"Karang" nya, "nanti daulu, balum lagi anu" nya.
Ani malar ni bakucah tah lama ayeng ani (naga), bilang-bilang ekong gagas jua kan mangaga kapal atu.
Sudah atu ada tah arahannya.
"Bah, bah barangkat tah" nya anak atu.
Barangkat tah naga ani ka samua-mua ani.
Madam tah pusing-pusing mangaga kapal ani.
Kapal ani diabap-abapnya.
Dada jua karam banar, malaku basar jua kapal atu, naga manakan anu.
Sudah atu "eh nyangan tah macam miatu naikkan ku dulu".
Ia tah ta gunting talinga naga ani sadikit.
"El lallah, sumpak talinga".
Ia tah masuk ni mambunuh.
Tapi bapasan ya antadi ni, tinggal akan nahodanya saorang sabuah kapal, saorang sabuah kapal.
Anak ani bapasan bah.
Inda ya manyuruh mangaramkan bahapa atu bah.
Mambunuh saja panglimanya atu.
Apa lagi Si Nayan ani malar mangantam ni ka sana ka mari ke tiga puluh sambilan atu abis.
Jangan tah panjang-panjang kisah.
Abis sudah tinggal saorang saja.
Sudah macam miatu siang tah ari.
Macam orang mati atu inda tah tau, dikuburnya, diapanya inda tah tau, inda ada ceritanya tu ah!.
Sudah atu disuruh tah nahoda ani manjalankan kapal ani saorang-saorang.
Masuk ka ulu batunda inda balapas.
Barantai takutkan ia manyimpang karah lain tu karang.
Diikat tah samua-mua atu, barantai-rantai sampai ka ulu atu tah anu ani.
Orang macam Pudak dulu maliat ni.
"El lallah, kapal ani masuk ka ulu.
Anak Si Miskin mambuat panyakitnya, mati tah anak Si Misikin atu" nya, "masuk tah kapal ani kan diparangi, mati tah anak Si Miskin, kasian jua", nya.
"Ah!
Pada nya sangsara inda makan, minum, biar tia mati" nya orang lain-lain ani jua.
Apabila kapal masuk malintas di Sardang, di Palambaian, di mana, macam atu jua bakurapak, masuk lagi di Ujung Kampung Pabalat, ia jua ni bakurapak.
"El lallah mati tia Si Awang ani, mambuang nyawanya, diakunnya bakarih-karih, ani kan kapal, taparangi saorang-orang nya.
Inda ya tau kan salasai sudah parang atu, pikirnya kapal atu masuk kas sana kan manembak ka sana."
Sudah atu batambat tah di kastom kapal ani.
Sudah batambat di sana anak ani naik ni.
Naga apa ani inda ikut ni, Candung pun inda ikut, Si Nayan pun inda ikut.
Ia ganya saorang nya bajumpa raja ani.
Dibicarakkan tah ni.
Kurang satu ampat puluh.
"Apa pasalnya kami ani ka mari, kan? mamarangi Barunai ani, ani tah kan pasalnya baparang, disuruh oleh raja di sana atu".
Abis kisah atu kirahannya.
Abis sudah salasai rundingannya.
Dikawinkan tah pulang ni.
Jadi abis kaputusannya kan kawin, kirahannya bajaga-jaga tah tu dalam sabulanlah.
Pasal pasbalanjahan atu raja tah tanggung, orang miskin.
Sudah atu, jangkannya kan kawin, ia tah manyaru ya lagi Ular Cinta Manis ani, disuruhnya datang, mambawa pausungan.
Datang tah ia dua ekong ganya, inda ya banyak.
Sudah atu jangka waktu kawin, ia tah naga ani mambawa pausungan atu di atas kapla naga bagimbar dua.
Yang dangannya batimbang anik kawin ani ular atu jua, dalam usungan ni.
Sampai karah anu, kana sambut dangan pausungan lain.
Pausungan basurung.
Ani pausungan di ayeng.
Disambut oleh raja.
Raja yang ampunya anak ani dangan pausungan lain.
Ia tah orang mausung takut ni, ular ada ikut sana, jalama ani ada jua, inda tantu-tantu orang mausung ani jalannya, takutkan ular.
Tapi ia punduk-punduk datang ka astana.
Datang ka astana anik tah ular ani lancar anik, takut orang di tangga ani.
Datang sana abis salasai kana tapak akan sudah.
Sudah salasai kirahannya, ular ani balik, tunjung asar atu ya balik, tapi ia mambawa pakaiannya jua tu, ia anak raja.
Sudah batah-batah, "Baik tah" nya bininya ani, nya" orang muda macam ani baik tah bunda bawa ka mari".
"Nyangan daulu", "apa diingatkan sana saorangnya, baik tah bawa ka mari".
Sudah atu lama-lama dipajalnya, dipadahkannya tia rusiannya atu.
"Nya kan ku bawa ka mari Dayangku, bunda atu inda sama dangan orang ani bah", "mengapa kia?, cacat".
"Dada cacatnya, tapi indada bapakaian, kami ani orang misikin", "mun macam miatu inda payah tu, baik tah bawa tia ka mari, bari pakaian".
Dibari tau arah bapanya, nya "Bunda kan ku suruh ka mari pa, angkatan mangambil bunda atu", "jangan tah ba angakatan, baik saja ku mambawa ka mari".
"Apa jalan orang muda?".
"Eh inda payah tu, ada tu karang".
"Baik tah".
Inda jua ya mamajal.
Sudah macam miatu, datang tah ia karah mamanya.
Disuruhnya bapakaian apa.
"Ka asatana ma" nya.
"Eh!
Bahapa pulang ka asatana, biar pulang ku sini saja".
"Eh Jangan, tuan puteri mau".
Turun tia duduk tia di atas si Banian ani dua orang.
Si Nayan ani malar ni gunting-gunting.
Tagunting piasau orang, putus piasau.
"Eh!
Mangapa piasau tu gugur atu?, apa kian tu.
macam kapal tarabang atu".
Tacangang-cangang jua orang kampung ani.
Sudah atu, datang ka astana, ta cangang raja ani.
"Tohong jalannya ba tinggir eh."
Naik tah anak dangan mamanya.
Tohong tinggal di bawah.
Si Nayan ani pun tinggal di bawah.
Jaah tah anaknya ani karah mamanya ani.
Nya "Awangku apa di bawah atu, macam tohong atu?"
"Mum kan ampun Si Banian."
"Mengapa ya inda kau suruh naik?"
"Karang tia naik tu, Si Banian dangan Si Nayan lagi tu bah".
"Eh Nayan, banian, naik atah".
Ani lagur-lagur naik, Banian nai inda lagi ni, kurincing-kurincing, datang ka sana.
"mana ku duduk?".
"Anu saja tah kau di sana atu".
Manyandar tah ganya.
Ani garabat-garabat masuk tia.
Tohong diliatnya.
"Ani apa kagunahannya Awangku?".
"Mun kan ampun, ayahanda banyak kegunahannya ni, bila kitanbi kan makan atau pun kan kanduri apa, kan orang ramai, kan kawin, makanan dalam ani barapa saja banyak tubuh boleh makan".
"Eh!
Damit, macam mana ulahkan baratus-ratus orangnya".
"Astah, ayahanda dapat" nya bah, "aga tah panggil dayang-dayang ani".
Ada barangkali kurang labih ampat puluh lima puluh mangkali tubuhnya atu, baurung-urung, dayang-dayang samua di astana.
"Baik tah, apa tah yang mula-mula kan dikaluarkan, diamsuti ayahanda?, antau pun makan kah?
Antau pun nasi kah?".
"Eh, cuba saja tah minum kopi saja dulu".
Apa lagi.
"Eh Banian buka kau" "Tup" malatup tia.
Disingkapnya tia, tarikh ni tikuan ani sapanjang-panjangnya, mangkali dua puluh, maniga puluh tikuan, atur cangkir kaluar, abis rapus makanan samua.
Raja pun ta cangang.
Yang dikaluarkan atu manimbun.
Sudah atu minum tia apa.
Salasai minum.
"Macam mana gayanya ni Awangku, muat kian tu?"
"Muat".
"Bah cuba tah buat."
Dipanyap tah.
Masukkan ka sana.
Ta cangang raja ani, dalam hatinya "dada payah ni karang, bila suka duka".
"Kalau kan makan nasi krang, ada jua tu Awangku?"
"Ada jua."
Jangan tah panjang carita.
Dicuba tah suruh makan.
"Cuba tah makan nasi."
Jangka sudah cukup jam makan sudah, dilagau tah orang ka astana, macam antadi atu banyaknya jua.
"Eh Banina, kami ani kan makan nasi, buka tah kau".
Malatup tia kuncinya atu.
Sudah atu dilangkatnya tia.
Inda dapat ta buka sandirinya tu, melainkan diangkat jua, ditolaknya, ditariknya sagala apa macam dulang apa tia jua ada dalam atu.
Nasi apa ayeng apa, samua ada.
Ta cangang raja ani.
Abis sudah tubuhnya makan samua.
"Eh lah dada tah payah ni banar", nya raja ani.
"Macam ani karajanya."
Sudah salasai mamanya ani kan balik tia, karah rumahnya atu bah.
"Eh bunda nyangan tah balik, sini tah saja, di astana".
Orang inda sikap.
Biasanya anu rumah buruk, datang ka rumah tagap.
Nya raja ani "bah ani anak sudah ni, nyangan tah lagi takut-takutan, bahapa lagi kan pulang kan ka sana, sakit damam payah saja kan anu" nya raja ani.
"Sini tah tinggal, batatap tah di sini.
Anak ani inda tia lagi ka mana-mana."
Sana tia.
