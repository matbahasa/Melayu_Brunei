Ani sabanarnya dari urang tua-tua dulu ah pada masa atu saurang saudagar dalam nargi atu, saudagar ani tujuh gadung di laut tujuh gadung di darat kakayaannya.
Bila sudah ya bini ani kan makan lauk bah jadi ka jambatan ka laut bawanya tah bila bawanya bajalan, tiba-tiba maliat tia sabuah parahu.
Lambainya, parahu atu pun marakit.
"Oi! Oi! miskin," nya, "apa kau bawa atu lauk?" nya, "juali," nya.
Oleh ani pun inda sabarapa kan inda barapa banyak harga pun bari oleh saudagar ani dibari dalam sapuluh dua puluh ringgit.
Si miskin ani pun bah anu bah macam taparanjat bah harga atu tinggi lauk sadikit.
Jadi tiba-tiba bajalan dari mambali lauk ka rumahnya jalan bini saudagar ani mungkinnya.
"Mambaie kasihan jua si miskin kalau banyak olehnya banyak jua harganya," nya bininya ani.
Udah atu jalan-jalan, lauk ani pun dipabuatinya mamasak tia kamudian makan dalam makan atu bacarita, "nyaman lauk ani," nya.
Lauknya macam-macam baung, pangkah-pangkah oleh mangail hidup-hidup lagi tu.
Kurang labih dalam saminggu macam atu ia pun babalik lagi anu nya atu kan, jadi manunggu tia balik dari laut ia jua caranya atu ka laut "Awu!" nya, "bagi lauk atu," nya, "saekong," nya, ia kalang kabut ni, dibari jua macam harga atu bah tinggi jua harga atu.
Lapas atu jalan balik bila satangah jalan lagi bila.
Ia nya, "kasihan jua si miskin ani," ia jua karaja ani dibuatinya jua lauk ani.
Udah atu makan tia ia jua rasa lauknya yang sudah atu bah, "eh!" nya, "nyaman," nya, "lauk atu lain kali anu," nya, "mambali lagi," nya.
Kamudian cukup babarapa harinya miatu bawanya lagi.
Jumpa lagaunya lagi, ia jua pandapatannya atu sama jua inda banyak anu bah inda banyak labihnya, ia jua dibaginya harga atu balik tia bila ia anu jalan-jalan balik rumah bakurapak lagi bininya ani, "eh! kasihan jua si miskin ani ani katani mambali ia jua olehnya atu ia jua lauk atu pangkah-pangkah."
Anu sudah manaruh hati saudagar ani, dibuatinya jua macam biasa dirabusnya apa udah rabus cukup aingnya, "eh! kali ani banyak sadikit," nya kan bininya.
Ia inda balurih banyak inda payah mambali balik-balik.
Jadi kaampat kalinya ia pulang ni lakinya pulang mambawa, "bah maitah mambali lauk arah si miskin."
"Ah! balum batah katani mambali baru tiga hari," nya bininya ani.
Ia pulang mambawa ni tabalik pulang ni udah si miskin datang, ia pun datang ka jambatan lambainya, "miskin," nya, "rapatkan parahu mu ka mari," nya.
Bukan pulang pula kan mambali lauk ni.
Bini si miskin atu suruhnya naik pulang bah ditukarnya bini tia pulang bah bininya ani turun ka parahu, bini si miskin dinaikkannya bah.
Ani apapun mangikut parintah laki kan tapi bini saudagar ani memang ada laksanya di badannya bah.
Kalau katani kalau bini-bini ani inda sabuting pun laksa atu kadidia balum tah lagi tu tuah bini bah tu tuah bininya.
Urang tua-tua tuah anak kan jadi mangikut parintah.
Jadi sianu apa lagi ia urang kaya, bini si miskin ani naik, ani turun tah mana ulah turun si miskin bakayuh ka kampungnya.
Ani mambawa balik ka istananya bini si miskin ani sampai ka istananya, "buang kau punya baju kain-kain."
Tapi namun bini si miskin ani inda ada bah tapi inda jua tau nasib kan.
Jadi ani antadi kisah si miskin ani miskin laki ani pun kajar-kajar kan mambawa naik rumah ani, mun sudah lantai jungkat-jungkatan, dinding habis bubus, jadi sampai sudah ka rumah.
Bini saudagar ani pandai sampai ka sana ia batanya gantian sama jarum, "bapanya ada gantian ada jarum?"
Jadi diunjarnya di mana bininya manaruh ani, sudah ada jarum gantian ani, yang tabir carik ani dijaitnya dulu dijait-jaitnya lapas tabir dijaitnya habis kamas.
Udah atu dinding lapang ani dianu-anunya ditambal-tambalnya kan lantai-lantai jungkat-jungkatan ani pun dianunya.
Udah lapas atu si miskin laki ani hairan caranya ani bah lain daripada bininya dulu ani bah.
Udah atu tiap-tiap hari ia jua bakayuh sama bini saudagar ani kayuh-kayuh sari dua hari tiga hari ampat hari babulan batahun miatu.
Jadi ia lain pula fisinnya kalau udah dianu manjarang anu bah anu bagas bini saudagar ani bah di uput kalau dua kali uput kan. Satiap kali manjarang anu labihnya diali-alikannya tapi arah lain ia mambuat.
"Cukup tia," nya bini si miskin ani apa, "anu," nya, ani "memang patua urang tua-tua," nya, "kan yang katani jarang ani habis jua," nya," kalau katani tinggalkan sakali cukup jua."
Lama dangan lama keadaan anu pun sudah banyak labih baras anu mamagang ani.
â€œKalau udah macam atu kita saja bakayuh," nya, "aku ani kan manutuk."
Buatkannya dadak mambali tia minyak, ia tah mambali pisang buatkannya cucur pisang.
Suruhnya kanak-kanak badagang hasil atu ani pun balurih ani pun balurih.
Jadi kamudian lama-kalamaannya ia ani pun hamil sudah bininya ani cukup bulannya cukup harinya lah lahir saurang anak laki-laki.
Nya bininya ani, "pa," nya.
"baik tah mangambil halaman."
Lakinya ani pun inda taukan halaman ia inda parnah baranak kan apa kayunya.
Nya bininya ani, "bah! eh! ambil saja kayu balingkuk-lingkuk atu,'' nya, "dapat tah buatkan balaman tu."
Bakayuh tia dangan parahunya ani.
Caritanya urang miskin ani dulu pangayuh pun rumpung pun tu bah, parahunya pun buruk, urang miskin jadi bakayuh kayuh sudah atu kayuh kayuh, dapat arah pasir.
Liatnya kayu balingkuk-lingkuk dibuatnya, sudah sarat parahu ani bawanya balik datang ka rumah.
"Mamanya di mana manaruh kayu ani?"
"Taruh saja di pantaran atu," nya, "jamur dulu baru malakatkan ka api," anu kan badiang kan, jadi liat oleh bininya kayu anu barharga bah.
Jadi "kalau anu," nya, "mangambil tah lagi," nya.
Sampai ampat puluh hari anu ani badiang malar tia tiap-tiap kayuh-kayuh sampai ampat puluh harinya kayu ani pun sudah manimbun.
"Eh! mamanya sangalku," nya, "barihatku," nya si miskin laki ani.
"Bah eh baranti tah dulu lusa bakayuh lagi."
Ujung-ujung ia pun mangikut bininya ia pun baranti tia, sudahnya baranti.
Bininya memang tau kayu barharga bah, jadi mungkin sudah esok lusanya bakayuh lagi ani tampatnya mangambil ani jadi pulau tia pulang bah, bila sudah jadi pulau inda tah barisi parahunya ani bah.
Balik bah balik diliat oleh bininya inda berisi parahunya ani.
"Kanapa?" nya.
"Eh! inda lagi ada kayu atu jadi pulau."
"Jadi inda kanapa," nya.
Jadi sudah atu kan jadi pulau, "baranti tah nya mun miatu bapanya baik pulang baramu tiang," nya, "kayu kulimpapa," nya ani bah, "dibuatkan rumah," nya, "kayu."
"Ah! mana gayanya?" nya, "inda badangan," nya.
"Minta dangani," nya, "mamucang-mucang," nya, "dangan urang kampung ah," nya, "dua tiga urang mangambil tiang, kayu mangambil daun kan atap."
Ia ani baransur anu kan ia ikut tia kata bininya ani, kamudian ia pun maikut maramu kayu udah dapat maramu kayu dua tiga hari atu kamas.
Nya lakinya, "ada sudah kayu."
"Eh!" nya, "mangambil daun lagi," nya, "mambuat atap dinding mambuat salupir apa bah," nya nya bininya ani.
Bininya tau barang atu baguna bah.
Udah mangambil daun udah dua tiga hari mangambil daun, lagaunya urang kampung ani bininya ani suruh mambaritahu manganu manuhur salupir dan manuhur atap mambuat anu ani mambuat rumah kayu ani atau pun gudang kayu ani kan jadi.
Udah macam atu kamudian ia pun baransur-ansur anaknya makin sahari makin basar, basar, basar.
Kurang labih batahun ada tia kapal dari nargi urang putih bah kapal ani mambawa barang kain, macis apa ani kan, tujuh buah kapal pada waktu atu akan mangunjar kayu kayu gaharu.
Udah macam atu bini ani pun sudah kadangaran kapal kan datang nargi atu diliatnya kayu ani kayu mana paling baik kayu dioleh oleh lakinya ani.
Bah udah atu dibungkusnya dangan kain, sudah sampai kapal atu ka nargi atu ia bagi tau ani kan lakinya, "ani," katanya, "esok bawa kiriman ku ani," nya, "kita jumpa kaptan kapal nombor satu atu," nya, ''padahkan kadidia esok" Si miskin laki ani bakayuh alum lagi pukul lapan, kaptan kapal atu pun balum bangun.
Bah kalasi kapal atu bagilir-gilir, dihalau oleh kalasinya atu inda ia manyuruh datang tapi dangan izin Tuhan barangkan mamaling parahunya, datang anu bangun tah kaptan ani kan. Lambainya balik daminya mandangar udah balik parahu suruh kaptan ani.
Bah ulur tangga, tangga kapal ia pun manunggu di atas tangga sampai udah di bawanya tah anu atu bungkusan atu nya si miskin ani.
"Bini saya suruh bawa ini barang."
Suruhnya masuk ka bilik masuk ka bilik sediakan minuman inilah.
"Saya punya bini kirim pada kaptan."
Dilaitnya gaharu kayu kan diunjarnya ani.
"Beliau," nya, "ini kayu banyakkah kita punya tampat?"
Pandai tia bakurapak si miskin ani, "saya fikir kita punya kapal tujuh buah tidak boleh muat bah," nya pandai tia bah apa lagi.
Nya kaptan ani, "nantilah esok," nya, "saya mau datang kau punya rumah."
Bakirim tia bakirim tia kain ka bini si miskin ani bah, roti paun, ani pun sipu-sipu jua anu ani kan tau tah urang baru mandapat anu kan turun kan ka parahu kalasi kapal ani manurunkan ka parahu.
Kayuh cargas tia bah sudah sampai ka tambing tarus kokoknya bininya ah "oi! oi! mamanya," nya, "ni nah! ambil kiriman ni,"
Nya bininya, "bawa tia palahan-palahan," nya, "apa kan kalang kabut razaki katani sudah tu bah eh!"
"Anu ani," nya, "kain ani kiriman tuan kaptan," nya, "anu," nya, "esok ia kan ka mari," nya, "tapi ia batanya," nya, "ini kayu banyak kah?
eh! kita punya tampat saya jawab," nya, "barangkali kita punya kapal tujuh buah tidak boleh muat bah," nya, "ia tah bajanji jam lapan ia kan baj alan."
Kamudian udah esok ada tia ia pun dua laki bini ani pun udah basadia, rumah pun balum baik ni tau tah urang miskin kan sampai tia di tambing diliatnya oleh bini si miskin ani tarus ditabi oleh urang putih ani, "ini kayu," nya anu ani diliatnya dalam stor ani, "macam mana harga satu tan barapa?"
Udah atu, "saya tidak banyak runding," nya nya bini si miskin ani bagas bini saudagar ani, "saya punya cadangan satu kapal ini gaharu satu kapal itu barang ini punggah, ertinya tuan kaptan sanggup bikin 100 pintu kadai dan bikin jambatan kadai atu tampat mamunggah barang atu."
Macam tujuh kapal di mana mamuat.
Mangakun tia tuan kaptan anu ani macam anu sakti jadi pulau ia tah kayu atu bah jadi mungkin si miskin ani taparanjat.
Apa lagi turunkan tia basi ani buat jambatan anu di kapal ani ada jua basi anu tujuh buah udah habis punggah, buat jambatan punggah anu atu kain-kain atu buat gaharu balayar datang nargi balik.
Tarlaksana jua anu 100 buah kadai atu bah pasal harga anu atu.
Anaknya ani pun baransur-ansur basar luput tahun tahun sudah anaknya umur tiga balas tahun minta tia buatkan kapal ampat puluh buah macam daulu ampat puluh buah bikin ampat buah kapal, "saya mau," nya bini si miskin ani, mangakun tia urang putih ani mangakun sakian lama kurang labih dalam satahun siap tia anu ani kapal ampat puluh buah.
Satahun anaknya ani pun sudah dewasa lima balas tahun cadangannya kapal ani disuruhnya anaknya ani mangunjar, cara-cara mamanya mangajar ani bah cara malimbai, cara malangkah cara bacakap, apa ani bah umpamanya ka Barunai ani sabuah kapal kalau inda bajumpa bini-bini anu tinggalkan di kapal suruhnya bini-bini atu kaluar diliatnya inda ada balalih tia ka Sarawak.
Ka ampat puluh buah nargi diaganya tiga puluh sambilan sudah diaganya inda bajumpa tinggal sabuah kapal tinggal sabuah kapal ganya lagi bah syarat kan oleh babini ani bah tanyakan di nargi lain cuma maliat langkah saja, pangajar mamanya atu, atu pun kadayan udah dapat bakawin tu tia bah kawin di sana tiga hari kawin tinggalkannya tia bah elallah nya bininya baru tia balik ka narginya anaknya atu.
Itulah mancuba mancuba bini macam mana ia mambubut lakinya ani macam laksana antadi atu, udah atu udah ditinggalkannya bininya pun mandangar jua mungkin bininya ani barusaha manganu lakinya ani bah, tapi mamanya udah tau ia babini bah tapi inda mambawa balik.
Jadi mamanya ani mungkin tau macam mana cara bini-bini untuk manganu kadidia untuk batamu balik bini-bini ani pun mungkin sudah anu tinggalkannya atu dibawanya anam urang balajar jadi kalasi kapal, jadi anu ia balajar jadi juragan kapal sudah ada kan yang bini ani balajar jadi juragan anam urang ani dibawanya sampai sudah balajar-balajar sampai tamat balajar labih kurang satahun terus balayar anu mangaga arah nargi lakinya ani.
Udah atu balayar sampai arah nargi lakinya ia ada di jambatan bah tu ni anak muda ah maliat kapal datang atu.
Bah ia anu tapakai anu kapal kan kaptan kapal nya urang muda nya, "boleh piknik tiga hari di kawasan nargi atu?"
"Boleh," nya, dibaritau mamanya ka rumah, nya, "anak muda atu mambawa kadidaku piknik," nya, "makan angin tiga hari tiga malam," nya.
Sampai ia balayar tiga hari tiga malam, sampai mandi apa bagaul apa ani inda tia takilala kan bininya inda takilala kan bininya tapi bininya tau kan kadidia.
Mamanya ani maramalkan, "mungkin dangan bininya?" nya mamanya.
Kapal udah datang kapal suruhnya buat tapi mamanya inda mau bapadah jadi samana-mana, udah tiga hari tiga malam balik sampai di jambatan atu, ia naik tia ka rumah nya.
Nya mamanya, "kanapa kau inda bawa naik nahkoda atu?
urang bawa jalan-jalan kau inda hurmat kan ka urang bawa ia naik," nya.
Baru tia balik, jadi mamanya sadiakan meja karusi apa kan jalan anu kan ia datang ka rumah sadiakannya makanan suruhnya duduk bagimbar sama anaknya ani sama anak muda ani kan ia duduk dalam bilik ani kan udah.
Sudahnya duduk nya.
"Kau anak muda cuba kau buka kau punya topi?"
Sakali mangurai rambut ani baru tia tau kan bininya.
Jadi macam atu kan selesa atu sudah ia kawin ia tah anu antadi laksana macam tujuh laksana tadi, kalau sabuting pun inda ada inda tah ada tu inda tah ada tuah nya urang tuah bini tuah anak tuah batu.
