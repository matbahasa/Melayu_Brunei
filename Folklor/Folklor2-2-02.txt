Ia tah ada carita urang tua-tua lagi daulu kadikami bacarita kan pasal apa damanya urang lagi daulu ani saurang saudagar, saudagar ani inda miskin kaya saja salama-lamanya tujuh gadong di laut, tujuh gadong di saba, tujuh gadong di ulu, kayanya atu masa sari atu ada tia urang atu.
"Pihin," nya, "aku ani kan malihara itik bah, dapat?"
"Dapat," nya, "eh."
"Niatku," nya, "salagi ada ku ayat ani," nya "malihara itik, bila udahnya basar mambaliku karbau, kamas karbau mambaliku sapi, udah mambali sapi," nya, "kaingaran jua urang," nya, "sapi ani anggai sana, anggai sini kaingaran urang jua di kampung atu," nya, "sapi ku ani banyak," nya, "jadi apa lagi kamas atu jual balikan ka mutu," nya, "bali mutu ani," nya, "rot sana, rot sini mutu ani,'' nya, "kaingaran jua urang," nya, "inda lain," nya, " mutu ani mau inda mau pihin," nya, "baranti tah."
"Mangapa kau baranti?" nya.
"Mana tahan kana marahi saja," nya, "badosa bah tu," nya.
Jadinya sudah atu timbul tia pulang kan anaknya kan minta usin ah, "hai! pa," nya, "katani inda bausin," nya, "bapa inda mambari," nya.
"Mana kan mambari," nya, "inda bausin lagi," nya, "habis mambali kapal, jual abis usin abis, baik tah ku arah pihin atu eh," nya, "minta usin eh!"
"Assalamualaihikum pihin," nya, "saudagar."
"Mualaikum salam, bahapa kau?" nya.
"Eh! kan minta usin bah," nya, "Mana dapat kau ani dibahagie," nya, "dibari usin disadakahi," nya.
"Mangapakan?" nya, "urang Islam jua kadiaku ani bah," nya.
"Walaupun Islam inda dapat, aga tah kau mulih," nya.
Lari, lari sari atu, esok lagi diaganya lagi jangka arahnya badiri atu, arahnya badiri kalamari ah.
"Assalamualaihikum pihin."
"Mualaikum salam, kau ani mangagut malar kau maminta ah."
Alum lagi urang maminta ah kata-katainya tia.
"Mana ulah," nya, " kan maminta ani mangagut bah pihin," nya.
Lari lari tia jua udah atu, nya anak ani anak saudagar ani, "yah" nya, "jangan luan miani cuba kita cuba," nya, "mamburu urang ani ada ni ia macam ulunnya bah ambil anunya kali ani, kubur tah harta atu sana, manjawab karang tu," nya, "macam-macam jawab," nya.
"Eh! banar kan?"
"Nah! cuba tah."
Kali, ditimbunnya arahnya badiri biasa ah sana tah ada tia lagi eh udah katiga harinya ah.
"Assalamualaihikum pihin."
"Mualaikum salam," nya.
Nya anak ani, "ka mari saja kau kan maminta," nya, anaknya tia pulang manjawab ni.
"Hai! bukan harta mu kan ku pinta ni harta bapa mu kan ku pinta ani."
"Ah!" nya, "manjawab tia hari ani kamarin inda ia barani manjawab," nya, "ia tah wap harta baru singgan wap harta cuba tia baharta karang, mun miatu baik tah disadakahkan harta ani anu harta sagadong ah."
Anu tujuh gadong di laut, tujuh gadong di saba.
"Barakan tia kadidia, sadakahkan kan tia suruh tia baanu," nya, bahapa damanya, "kan sapuas-puas hatinya bah badagang bahapakah," nya, "usin atu," nya, "inda tah katani tau usin atu abis atau inda abis tapulang tah kadidia."
Ani sadakahkannya pulang ka rah urang miskin usin ani, tinggalkannya jangkanya kan bahidup bah badagang, apa panjang masanya harta saudagar ani ada tah kaya jua ada jua miskin rugi bah miatu bah anu inda tantu urang badagang ani, ada untung ada rugi yang untung panjang anu masa macam miatu jua gayanya inda untung habis tia jua tu.
Jadi udah masa atu, "hail" nya, "harta pambari pihin katani," nya, "banyak sudah ni apa tah macamnya?" kan bininya.
Nya bininya, "pihin," nya, "harta ani baik tah dibagi."
"Eh! dibagi," nya, "kan dibagi anak," nya, "Ia tah mambari kuat-kuatan katani, anak bukan punya titik paluh ani katani punya titik paluh bah," nya saudagar ani.
"Eh! jangannya inda kuasa baik bagi lurus-lurus bah," nya.
"Eh! mana boleh kau kan mambagi anak," nya, "yang katani katani, yang anak anak, bah tu," nya, "kanapa dipaduli anak atu?" nya, "mun hari kamudian ia baiktiar."
"Eh! jangan," nya, "baik bagi jua," nya, "inda babagi," nya, "apa kan baiktiar ?"
Bukan macam urang lain diurang ani harapkan anu ganya padagangan pihin ani.
Mau inda mau.
"Inda tah pihin mambari paranak ah?" nya.
Ia ada dua urang anak, saurang laki saurang bini saudagar ani.
"Bah," nya, "baik tah ku ikut tah cara atu bari tia sagadong saurang ia dua sapardian." nya, "sagadong saurang jangan babida, " nya.
"Ia tah miatu baiknya pihin," nya, "baranak."
Jadi baiktiar ni anaknya ani pulang bah tinggalam ia, anak ani pulang baiktiar macam-macam tah mambuat misalnya ia dagang-dagangan ani badagang sana sini luar nargi mauodar barang-barang ani bah, anu urang lagi daulu ani kira urang karang ani mauodar bah tu ka mana ka mana ka mana barang-barang ani dijual macam mamalihara apa damanya ni macam-macam ani jua bah, sama jua macam karang ani sama jua urang lagi daulu caritanya ani.
"Nyaku," nya "apa tah batahnya tu?" nya urang bacarita ah.
"Eh! inda lagi batah mati nyamu ni asal saudagar abis usinnya atu," nya, "mati tia karang." nya.
"Eh! luan jua puah nyawanya?"
"Puah," nya, urang kaya lagi daulu.
Jadi timbul ka anaknya ani.
Kisahnya habis sudah ni ah bapanya ani pulang ni kaya jua anaknya ani.
Jadi ada satu urang atu ka rahnya jua.
"Pihin," nya, "mau pihin balajar," nya, "balajar ilmu," nya.
"Ilmu apa tu?" nya.
"Eh ilmu ku ani," nya, "kalau pihin kan kana bunuh inda jadi, kalau pihin kana pantak mun inda jadi, ada satu ilmu kadiaku," nya, "tapi," nya, ''pihin bari saribu."
"Ku bari asal manjaga kasalamatan ku."
"Nah ia tah."
"Bah cuba ilmu mu atu," nya.
"Mana-mana pakarjaan pihin," nya "bagunting kah bakukurkah," nya, "ka tampat urang makan-makan ahh! ham tau ku sudah. "
Bayar saribu ah urang bausin anaknya ani, bayar.
Tuturkan ka bininya, "ada urang atu" nya, "saribu ku bari," nya, "tapinya kalau kan kana bunuh inda jadi kana bunuh."
"Mana gayanya?"
"Asal duduk," nya "arah urang ramai atu atau pun bagunting minta gunting apa bakukur ahh! ham," nya, "tau ku sudah."
Masa hari sudah anu sudah akan mambunuh ani, bagunting jadi urang bagunting ani nya.
"Pihin saudagar atu," nya, "gunting oleh mu, nya, "eh! karat batang lehernya salajur hartanya katani ambil."
Lamnya duduk.
"Bah pihin," nya, "duduk tah."
Duduk, "ahh ham! tau ku sudah."
Ni ani bah urang kan mangukur ah bah.
"Eh! mangapa kau mangalatar?" nya.
"Inda eh," nya, "inda pihin," nya.
Inda jadi inda jadi kan mangukur .
"Eh! mangapa kau?" nya, "apa sababnya?"
"Ani pihin tau sudah aku, aku kan mambunuh pihin," nya.
Padahkannya carita ah, "aku kan mambunuh pihin bah ni kana suruh bah," nya, tukang gunting ani bahnya.
"Elallah!" nya, sudah atu jadi, "lurus tah ni lurus tah anak manjual kadiaku ani inda manyasal lagi" nya, mun miatu inda jadi mati banar ia sudah tau, "pakai tia ilmu ani," nya.
Sudah dipakainya ada lagi masanya kan kana bunuh ani bah.
Tidur ni pulang kan tidur.
"Pihin," nya, "tidur tah," nya.
"Eh! alum kalat mataku ani," nya, "lain rasa ku bah," nya macam urang anu bah ni, "ada urang kan bahakal jahat arah katani ani," nya.
"Eh! mana urang kan balaku masuk ni," nya.
Rumah tagap rumah pihin-pihin anu saudagar.
Apa lagi udah atu malimpang kan malimpang sudah bah ni baorak tilam tau tah urang basar-basar kononnya pihin-pihin dami sudahnya malimpang ani ia tah ni, "ahh! ham tau ku sudah."
Ia tah diamalkannya "ahh! ham tau ku sudah" ah, udah atu malimpang urang di bawah rumahnya kan mambunuh kadidia ni barapa urang, tujuh.
"Eh! inda kau mandangar tu?" nya, "tau sudah kan mambunuh ani bah," nya, "eh! baik katani lari," nya, nya bawah rumah ani "bamati bah ni," nya.
"Jangan lari," nya dangannya.
Ani da lagi diagut-agutnya bah ni diamalkannya bah, "ahh! ham," diamalkannya asalnya sadar, "tau ku sudah."
Da lagi mangurabat bah lusir ah.
"Nah banar jua," nya kan bininya, "liat kau," nya, "ada urang kan mambunuh katani."
Dipariksa banar sudah batinggiran babuat rancangan sudah bah macam kursi kan naik mambubus lantai ani bah kan naik.
"Tu," nya, "da ku lagi manyasal," nya, "ilmu," bukan ia saratus dinar bah tu saribu dinar bah pambarinya atu awu hadiahnya, "inda ku manyasal," nya, "ilmu atu," nya, "kan mati kana bunuh inda jadi."
Ia tah ganya singgannya tu eh.
