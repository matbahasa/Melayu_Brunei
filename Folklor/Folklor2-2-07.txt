Tasabut kisah saurang raja yang kaya cukup dangan bala tantaranya aman damai.
Jadi baranak saurang puteri yang elok parasnya tiada bandingannya masyur ka sana ka sini.
Jadi tasabut kisah anak raja tanah subarang akan maliat kacantikan puteri ani, supaya ia manyaksikan sandiri ia pun datang dangan sandirinya manjalma saperti urang ramai jadi tarus ia maliat puteri ani, banar jua banar elok atu yang sabukan-bukan atu, jatuh cinta inda lagi dapat diparanginya lagi tarus balik bajumpa dua ibu bapanya, ayahnya bondanya supaya manyuruh maminang kata anak raja tanah subarang ani.
Jadi tarus diusahakan oleh pambasar-pambasar nagara tarus maminang anak raja yang elok parasnya ani, jadi tarus ia maminang bajumpa pambasar-pambasar nagara di sana, jadi disambut oleh pambasar-pambasar ani.
"Apatah hajat abistuan datang ka mari ani?"
"Ia tah kami mambawa rombongan daripada raja tanah subarang anaknya ani kan maminang tuan puteri anak raja sini ani puteri raja sini ani."
"Jadi pun kan ampun," nya, "disambahkan dulu."
Tarus disambahkan ka istana turun raja ani dangan sabarapa segera jua manamui rombongan ani, jadi bila sudah salasai rombongan ani batamu dangan raja ani.
Nya.
"Aku inda pulang," nya, "cuba pulang batanya karah puteri," nya, "apa suka kah inda kah?"
Jadi tarus tia raja ani pun batanya, "eh! dayangku," nya, "sukakah kau?" nya, "anak raja tanah subarang maminang dikau."
Jadi jawabnya, "tarima ayah," nya, "jangan ditolak."
Jadi tarus ditarimanya tarus dipadahkannya urang mambawa rombongan ani.
"Diterima tu,"nya.
Jadi selesai atu.
Tinggalkan kisah ani.
Tasabut kisah anak raja lagi sa buah nargi lagi sana kahabaran tuan puteri ani elok parasnya, ia jua samacam ani jua ia mau maliat banar inda jua kah.
Ia tarusnya maliat macam saperti urang ramai, liatnya, banar jua inda lagi tantu tarus balik datang bajumpa ayahnya bondanya manyuruh maminang jua ia jua macam ani jua.
Jadi maminang tarusnya ditarima jua oleh raja ani.
Puteri ani pun mesti diterima sajanya jangan ditolak paminangan ani.
Jadi abis atu balik.
Tinggalkan kisah ani lagi.
Tasabut saurang anak raja lagi kadangaran lagi mau maminang jua ia kan maliat jua banar inda kan cantik ani.
Banar diliat jua ia jua inda lagi tantu udah maliat atu ayahnya bondanya mesti maminangnya kalau ayahanda bondanya inda anunya inda maminang aku akan pergi ka sana walau apa kan tarjadi.
Suruh maminang jua raja ani sudah atu.
"Apa fikiran dayangku satu dua sudah ni ani katiga lagi ni macam mana kau tarimakah?"
"Ni indakan ani inda ditarima," nya, "jangan dilapaskan," nya, "terima," nya.
"Eh! dayangku," nya, "mana gayamu ani?" nya, "kau ganya saurang puteri," nya, "ani anak raja batiga-tiga macam mana kau ani inda ada urang kawin lakinya dua tiga," nya, "saurang jua ganya bini ada tu," nya, nya raja ani.
"Jadi macam ani," nya, "pa," nya, "kalau sudah abisidia batiga ani sudah tantu ayahku," nya, "mesti mamanggil anak raja batiga ani panggil ka mari."
Jadi dipanggil ka mari.
"Apakan dibuat kadidia ah?"
"Kamu ani bakal tunang anakku, nya puteri, kamu tiga urang maminang jadi dayangku manyuruh kadikamu balajar manuntut ilmu pangatahuan yang banar-banar ilmu kamu tuntut atu, jangan ilmu sia-sia ah ilmu banar-banar.
Siapa tinggi ilmu atu ah ia tah barangkali jadi bakal suaminya," nya.
Jadi bila udah habis ni dipanggilnya anak raja katiga-tiga ani.
Tarus mangadap katiga-tiga urang ani.
"Ia tah awangku," nya, "maieku mamanggil ani," nya, "kamu ada tiga urang maminang ani," nya, "jadi anaku ani puteriku ani ganya saurang, jadi kamu tiga yang mana satu kan manjadi bakal suaminya? jadi macam ani nah," nya, "apa yang ku katakan ani mesti tah kamu hasilkan."
"Mun kan ampun apa tu?"
"Kamu mesti," nya, "balajar manuntut ilmu pangatahuan banar-banar manuntut ilmu pangatahuan atu siapa tinggi ilmu pangatahuannya ah ia tah manjadi bakal suaminya. Jadi apa fikir kamu?" nya.
"Mun kan ampun," nya, "kami hasilkan tu," nya.
"Tapi kamu," nya, "jangan bacarai bila sudah kamu batiga ada jalan simpang tiga baru tah kamu babalah tiga," nya.
"Patik mun kan ampun," nya, "bah bajalan tah kami ni," nya.
Eh anak raja katiga ani pun bajalan ngam tampat bajalan atu simpang tiga.
"Bah katani bapacah tah katani," nya, "mamilih tah yang mana kamahuan kamu?aku," nya, "aku yang tua," nya, "ia mula-mula aku," nya, "tapaksa ku di tangah-tangah ani, kamu kanan kiri," nya.
Jadi bajalan tah abisidia ani dapat tah anu dituntutnya ani.
Manuntut saurang manuntut tukang tarupung tarus, tarus ni manusia ani talanjang sama sakali.
Saurang tuntutan palayaran sabulan boleh satangah jaham datang manarbangkan jadi angin.
Saurang mampunyai palajaran kalau kan mati boleh baik olehnya.
Ah jadi abis dari palajaran atu batamu diurang katiga bah.
"Apa kau palajari?"
"Eh! aku," nya, "nampak semua sakali nargi apa nargi apa nampak diliat," nya.
"Cuba tah kau liat," nya, "puteri katani," nya.
"Elallah!" nya, "tuan puteri ani sadang-sadang sakit," nya, "sakit," nya, "ani," nya, "teruk sakitnya ani," nya.
"Eh! baik tah lakas-lakas katani datang ka sana," nya.
Alum tahu ani kan palajaran jadi angin.
"Ah katani manakan tarpaksa jua mamakai kapal layar ni," nya, "barapa batah lagi eh?" nya.
"Aku mandatangkan satangah jaham," nya, "ka rah tunang katani atu," nya, "aku," nya, "aku manjadi angin boleh manarbangkan," nya.
"Kalau kau mandatangkan satangah jaham," nya, "aku mambaikkan puteri atu," nya, "aku mambaikkan," nya, "aku mangubati," nya.
Jadi sudah atu ia bila udah diurang ani datang ka sana.
"Baru tah ada," nya, "kamu katiga ani palajaran kamu ani," nya, "katiga ani," nya, "adalahnya boleh dikatakan bakabatulan," nya, "lurus," nya raja ani, "jadi pandapat kamu siapa tah kan jadi suaminya dayangku ani?" nya.
"Aku," nya, "kalau inda aku mana tau dayangku ani sakit."
Udah ni ditawarinya udah baik ni, "eh pandapat kamu siapa tah kan jadi suaminya dayangku ani?"
"Udah baik," nya, "kalau udah baik ani boleh udah manantukan ni."
Jadi "eh," nya tukang ubat ani, "memang kadiaku aku mambaikkan kalau inda," nya, "mati tia udah,"nya.
"Inda jua kamu dapat," nya eh nya tukang tarupung, "kalau inda kadiaku," nya, "inda kamu ingau kan balik bah," nya, "mana kamu tau kan sakit," nya, "aku tau."
"Eh!" nya, urang jadi angin, "walaupun kamu kan balik barapa batah kamu kan datang kalau inda kalau inda kadiaku mandatangkan mati tah jua puteri atu aku mandatangkan lakas," nya.
Jadi, "ia tah," nya raja, "atu sabanar-banarnya siapa tah jadi suami anak ani?"
Ujung-ujung ia budiman.
"Dayangku," nya, "diurang ani ada tiga urang tuntutan diurang ani lurus katiga-tiga ani, saurang," nya, "tau kan kadikau sakit lahif ani sikit lagi kan abis, saurangnya ah ia boleh mandatangkannya satangah jaham palayaran sabulan ani, saurang ani," nya, "walau kau sakit," nya, "ia boleh mambaikkan dikau."
"Ayah," nya, "baritau tia urang muda atu," nya, "yang manarupung kadiaku atu," nya, "ia tah ibu ku," nya, "yang mambaikkan kadiaku ani ia tah Tuhanku, yang manjadi angin ani ia tah manjadi suami ku."
Ia tah kasudahannya.
Kawinkan tia oleh raja yang manjadi angin ani inda dapat bahapa-apa sudah lurus sudah.
