Ada satu saudagar paling kaya tujuh gedung di laut di darat terdapat segala-galanya terdapat tapi pamainan kuyuk.. kuyuk ke mana tujunya kuyuk atu inda tinggal.
Jadinya mati tia kuyuk atu sudah mati inda ia menyuruh membuang saudagar ani suruhnya kubur siring anu ani tampat rumahnya ani inda jauh tangganya ani.
Jadinya dangan kabasaran Allah tumbuh nangka tumbuh badaun makin sahari makin panjang sampai cukup masanya babuah..au babuah nangka ani.
Jadinya tais liur kan makan buah nangka ani saudagar ani bah suruh gulai ka arah anu anu ani bah ka pamaduli makan minumnya ani pangasuh-pangasuhnya ani, digulai tah.
Sudah digulai, makan, kamas makan bakantut tia, atutah kantutnya atu alah lagi minyak arum-arum.
Jadinya 'eh' nya 'luan jua kantut' nya bininya ani, anu kanda aninya harum.
Au akupun tacangangnya takana ku makan nangka ani takana padahal kuyuk tunya karana kasihkan ia.
Ilallah kalau camani gayanya baik tah katani dagang kantut ani.
Jadinya mandangartah raja saudagar ani kantutnya harum alah lagi bau minyak harum-harum ambar kasturi saminggu bakantut, bakalambu inda bulih hilang au inda bulih hilang.
Jadinya disuruh tah macam raja ani macam Si Badar Badarnya, Wang Badar Badarnya baiktah kau ka Saudagar Pehin saudagar, datang tia ka Pehin Saudagar ani.
Jadinya tatkala saudagar atu.. halamannya atu, ka mana kaunya Wang Si Badar Badar.
Kaola Pehin aninya disuruh raja malagau duli tuanku eh malagau pehin karana ia akan mambali kantut, pehin badagang kantut harum iakan baguna mambalinya.
Bah tunggutah dulunya sakajap.
Mamakai tia, kamas mamakai-makai, pakaian saudagar datangtah ka balai panghadapan macam panampilannya duduk bahatur menteri-menteri ani.
Pehin saudagarnya kau aninya kantutmu harumnya alah lagi ambar kasturi minyak harum-harum.
Patik.. patik pun inda tau apa karananya, patik makan nangka.
Apa awal mulanya nangka atunya.
Kuyuk patik kuburnya siringnya atunya tumbuh tia nangka samana-mana jadinya.
Jadinya maritahnya dayangku di Istana kan malagaunya kadikau akan mambali kantut mu aninya.
Ehnya jangan tah duli tuanku mambalinya.
Patik lagi banyak duit harta inda abis mambiayainya aku saja manganunya...manganugeraha manganugerahinya patik sajanya, dibawa tia masuk, dilabuhkan macam anu macam kalambu ani bakantut tia harum!.
Alah harum dari sagala harum inda hilang.
Jadinya mana-mana macam bandahara apa ani samua bagunakan kantutnya ani, samua didulurnya.
Jadinya man.. mandangar abar anunya kakanya ani garam tah hatinya, garam ia, baik kaunya, ku bunuh kaunya.
Kakal jua kan makan nangka.
Sudah malam bapakat tia dangan urang-urangnya ani.
Sudah bapakat kan diaganya adinya ani bah.
