Tasabut kisah saurang muda, urang muda ani apa yang dikarajakannya kapak baliung, pahat, katam.
Jadi pada suatu hari atu masuk ia ka lam hutan manabang kayunya, rabah udah kayu ani dipanggalnya, habisnya mamanggal apa balik ia ka rumah dulu abisnya balik ka rumah surungnya lagi mangarjakan sahingga siaplah labih kurang sabulanlah, jadi saurang patung bini-bini, parampuan.
Jadi ditaruhnya di tangah-tangah jalan raya, jadi datang urang ramai.
"Eh! bisai patung ani, bini-bini," nya, "ganya salahnya inda babaju eh! baik tah buatkan baju," nya.
Ia mamakai baju urang ani.
Jadi malintas lagi saurang, "eh! bisai bini-bini ani," nya, "tapi patung ganya salahnya inda baanting-anting, bacincin bahapa bagalang eh baik tah balikan anting-anting."
Dibarinya baanting-anting bagalang.
Jadi esok datang lagi saurang, "eh! kali elok bini-bini ani tapi cukup udah babaju bakain baanting-anting, bagalang salahnya inda banyawanya, eh baik tah baie banyawanya eh banyawa baru," nya, ah ia tah barinya banyawa, jadi patung ani hidup tia banyawa tia, saurang parampuan elok.
Jadi siapa tah yang banarnya kan jadi suaminya?
Awu ia banyawa udah.
Yang mambuat atu sabagai bapa mamanya, yang mambari baamas ia tah dinamakan mas kawin, yang mambari banyawa umpamakan Tuhan.
Jadi yang barhak kawin anu mambari amas atu.
