Ada satu raja.
Raja atu beranak tiga orang.
Jadinya, bininya, ibu anak tiga orang ani sudah meninggal.
Bebini baharu, muda.
Jadinya, ada pada suatu hari atu, tiga sepersaudara anaknya ani, bermain-main macam di balai peranginannya raja ani.
Ada satu orang tatua, kedayan.
Membawa ubi, keladi, gelagah.
"Oi, ni" nya, nya anak raja yang tua ani "apa kita bawa ah"
"Aduh!" nya "anu, ubi, keladi, gelagah" "Awangku" nya, "ke mari" nya.
Diaga tah.
"Mohonkan ampun, inda dangan membali" nya "Nah, mun kan makan, makan taya" nya.
Jadinya, sudah diampaikannya gelagah, dibarinya usin.
"Inda kami membali" nya, "sedakah kami arah kita" nya.
"Kita orang tatua, harapkan bekabun" nya.
Diambil tah jua, anugarah anak raja ani.
Samut ani banyak.
Banyak samut ani.
Au, ada tia jua samut atu.
"Eh, ka" nya, nya anak bungsu ani, "banyak samut ani" nya, "kan makan sapah gelagah ketani ani ni" nya.
"Au pakah" nya.
Makan tah gelagah betiga.
Tapi ditumpukkan.
Yang tua setumpuk sapahnya, yang tangah setumpuk, yang bungsu setumpuk.
Jadi, becakap samut ani, "kami ani kan makan bagas dimakan ani" nya.
Jadi, merati yang bungsu ani cakap samut.
Jadi tekidum ya.
Kakanya ani, langis menghisap gelagah atu inda belaing.
Yang tangah ani belaing sedikit.
Jadinya, samut ani merakit, "eh, luan jua awangku tua ani" nya, "indada belaing sapahnya gelagah ani".
Apa lagi, dirakitnya yang tangah ani, "baik jua awangku tangah ani" nya, "ada jua kan diapis-apis" kata samut ani.
Takidum anak yang bungsu.
"Mengapa kau takidum" nya kakanya.
"Eh" nya.
"Eh, ni mendangar cakap samut ah".
"Merati kau" nya.
"Eh merati ku" nya.
Jadi dirakit anu anak yang bungsu.
"Eh, ani anu awangku bungsu ani lakat lagi belaing-laing" nya, "kanyang parut kami makan" nya samut ani.
"Wangku bungsu" nya, "aku tah bepadah kedikau" nya.
"Karang ayah mu" nya, "pukul dua belas malam, kan dipatuk ulih ular tadung.
Baik aga ulih kamu" nya.
Betatawahan, baibun.
"Eh, ka" nya, "jangan luan baibun" nya.
"Kita" nya, "inda merati cakap samut ani" nya.
"Mengapa" nya, "mengapa adinda bungsu?" nya.
"Karang" nya, "pukul dua belas malam, ayahanda" nya, "dipatuk ulih ular tadung.
Baik ketani aga" nya, "karang".
"Eh, au, eh" nya kakanya ani.
Apa lagi, sedia tah setanbai.
Jadinya, baitung jaham.
Cukup jam pukul sebalas, bejalan tia naik ke arah anu nya ani, mengaga ayah babunya ani.
Banguni inda sadar.
Inda sadar, macam mati.
Jadi sudah cukup pukul dua balas, lalu sadikit, ada tia ular ah.
Menjangul kepala.
Disintak pamarang ulih yang tua, "Eh, jangan dulu eh ka" nya.
"Perangai tadung ani, terabang kepalanya".
Jadinya, cukup menangah, "bah ka" nya "tatak tia".
Tataknya tah.
Kepala gugur ke bawah, ke anu atu, ke pangau gading arah raja tidur.
Inda sadar.
Jadi, tinggal di atas sepanggal.
Menitik darah atu ke dada babunya ani.
Babunya ani dibanguni pun inda sadar.
Jadinya, kan dipalit ulih yang tua, "ka" nya, "jangan kita memalit.
Pitanah ni" nya.
Bebunyi cacak, "cak, cak, cak" nya.
"Eh, tu" nya "Ada.
Pitanah ni karang" nya adinya ani.
"Baik aku memalit" nya.
Jadinya, dipalit tah ulih yang adi ani.
Tebangun tia babunya ani.
Diliatnya anak raja tiga beradi.
Inda bebunyi.
Tidur bebalik.
Jadinya ular ani, cacak ani bepadah, "wangku" nya, "taruh bawah tilam.
Kan kana bunuh kamu ni" nya.
Jadinya, taruh tah bawah tilam, kepala ular sepanggal ani.
Ani, anu di atas ani lakat lagi.
Jadinya, inda sadar, mulih tia ke balainya, tidur tia.
Sudah pagi, tabangun tah bininya ani.
"Ia tah" nya "raja ani.
Luan kasih kan anak, sayang kan anak, penyaluru.
Aku diselurukannya.
Dijangkaunya susu.
Ada di malam" nya.
"Eh, banarkan?" nya.
"Banar" nya.
Apa lagi.
"Indada baik anak atu" nya.
Dilagau Pengiran Bendahara, Pengiran Pemanca, Di Gadong ani, wazir-wazirnya ani.
Dilagau Pengiran Raja Lela disuruh aga.
"Awangku" nya.
"Kamu kan dilagau ulih ayahanda".
Jadinya bebunyi lagi cacak ani.
"Eh, ka" nya, "ingat sedikit" nya.
"Pandai-pandai ketani becerita" nya anu ani, nya yang bungsu ani.
Memakai tia, memakai pakaian biasa.
Inda mau masuk ke dalam.
Macam di lapau.
Jadinya, "anu" nya, "Pengiran Bendahara", "apa dilagaukan ayah ani?" nya.
"Kerana" nya "abis awangku kan dibunuh".
"Eh, apa kerana kami dibunuh?" nya.
"Penyaluru" nya.
"Jangan! inda kami menyaluru" nya.
"Ayahanda ani mendangar cakap bininya.
Kerana bininya muda.
Ia tua.
Ia kan cemburu kan orang.
Inda patut anaknya kan menyemburukan babu" nya anaknya ani.
"Dui tah kami bedamitan lakat.
Ia tesangat sayang" nya "kan bininya".
Dapat kami becerita" nya.
Sembahkan keraja ulih Pengiran Bendahara, "ampun beribu ampun" nya, "mun tiada menjadi murka, paduka anakanda ani kan becerita" nya.
"Eh, suruh tia becerita" nya, "binatang ah.
Anak inda baik" nya.
"Bah, becerita tah abis awangku" nya.
Jadi sudah, becerita anak yang tua ani.
"Ada satu raja" nya.
Ceritanya ani.
"Berpemainan bayan.
Jadinya, asal diadap oleh Pengiran Bendahara, DiGadong, Temenggong.
Inda jua pernah becarai bayan atu, duduk siringnya.
Begimbar didia bayan ah.
Anu pandai bekurapak.
Jadinya, melintas nuri.
"Eh, bayan" nya.
"Ampuan mu ani, raja ani tua sudah.
Kalau kau suruh makan" nya "buah ku kulum ani" nya, "menjadi muda umur ampat belas tahun".
Jadinya, mendangar bayan ani.
Inda lagi memohon keraja ani, tarus diaga, dibubutnya.
"Eh nuri" nya.
"Apa kau kurapak kan atu"
"Ani, buah ani nyamu" nya, "kalau ampuanmu atu, raja atu makan menjadi muda umur
ampat belas tahun".
"Mari" nya, "kerana ia sudah tua".
Dibarakan tah.
Jadinya, datang tah bayan.
"Eh, bayan" nya raja, "baru-baruan kau meninggalkan kediaku" nya.
"Aku diadap ulih mahkota yang basar-basar".
"Membari patik meninggalkan duli tuanku, kerana ada suatu nuri terabang, ni nah di atas kasau duli tuan ku ah, mengatakan, "Eh bayan" nya, "ampuan mu ani" nya, "jadi raja sudah tua" nya.
"Kalau makan buah ku bawa ani" nya "menjadi muda umur ampat belas tahun".
"Mana tia" nya.
"Ni nah" nya.
Luahkannya dalam mulutnya.
Jadinya, fikir.
Buah ganya sebiji.
"Pengiran Bendahara, DiGadong, Temenggong" nya, "buah ganya sebiji, aku tah muda" nya, "Pengiran Temenggong tua.
Baik" nya, "baik tah ketani lagau Sipekabun.
Baik ketani suruh hidupi".
Jadinya, dilagau Sipekabun.
Disuruh kabun tah buah ani.
Sampai ditanam, betumbuh.
Bila sudah tumbuh, bebuah.
Bila sudah bebuah, jadinya kan makan tah ni buah ani.
Dalum jua tamakan.
Di mitingkan di lapau.
Dicuba tah ke kuyuk buah ani.
Sebiji anu inda baik usulnya dibari makan.
Mati kuyuk.
Jadi sudah mati kuyuk, diampaskan tah anu ani bayan ani, mati tah bayan ani, bayan raja ani.
"Baik saja ku inda makan, mun inda aku mati" nya raja ani.
Apa lagi dijawap oleh anak yang bungsu ani, "eh" nya "mana inda mati" nya, "anu atu jadi puhun ular" nya, "lurus dibari makan ke kuyuk.
Cuba buah lain atu" nya "muda tu" nya "umur ampat belas tahun".
Jadinya, ada lagi satu macam nagri subalah.
Orang atu tua.
Tua sudah belipat-lipat badan atu.
Anak cucu inda lagi baguna.
Anak buah inda baguna.
Didua-duakan mati, inda jua mau mati.
Ani pun minta dua kan mati inda jua jadi mati orang tatua ani.
Jadinya, jalan tia, membawa diri kan membunuh dirinya ani.
Datang tia arah Sipekabun ani.
Jadinya,
"Oi Pekabun" nya "apa nama buahnya ani".
"Eh, buah racun raja".
"Eh, minta ku sebiji".
"Eh, jangan" nya.
"Illalah, mati karang".
"Inda" nya, "andang pinta dua ku mati" nya.
"Ku anu-anu kan sudah diriku ani" nya.
"Naik ku ke kayu" nya "terajun, inda jua mau mati" nya.
"Ku tatak kan pemarang, inda jua mau mati" nya.
"Aku atu kan membunuh diri ku" nya "inda jua mau mati.
Cammana gayanya" nya.
"Eh" nya Sepekabun ani, "Allah Taala balum turut-turutan tu" nya, "kan memanjangkan masa".
"Au, pakah" nya.
"Bah minta ku sebiji buah rasul raja atu" nya.
Inda dibari.
Meunjar, mengakas.
Belurih tah sebiji, tekubur ulih tanah, inda kan nampak.
Makannya tah.
Dengan sekajap atu, muda tah badannya, umur 14 tahun.
Demi ia makan buah atu.
Jadinya, Sipekabun ani meliat, tecangang tia, macam kan pangsan.
Jadinya, bejalan tia, belusir ke arah raja.
Raja atu diadap oleh menterinya yang basar-basar di lapau atu.
"Eh" nya, "Pekabun" nya, nya Pengiran Temenggong, "mengapa kau angih-angih ani".
"Eh, mun kan ampun beribu ampun" nya, "membari peramba ani" nya "angih-angih ani" nya "kan disambahkan kepada raja ani" nya.
Jadinya, "apa sambah mu" nya.
"Ampun beribu ampun" nya, "dijual patik jauh, dibunuh patik mati, dicancang patik lumat, ditunu patik angus.
Maka, aku ke mari ani" nya, "ada satu orang tua belipat-lipat, akan meminta buah racun duli tuan ku atu.
Inda ku membari.
Meunjar, mencari banar-banar.
Mendapat tia sebiji.
Dimakannya tarus.
Menjadi muda umur 14 tahun".
"Eh, mana ia" nya, "bawa ke mari"
Dilagau, ada.
"Eh" nya, "kau ani dari mana" nya.
"Negeri subalah" nya, duduk mengadap.
"Aku ani" nya, "mohon kan ampun beribu ampun" nya, "tua, tinggi umur.
Jadinya inda lagi ada anak" nya.
"Anak cucu inda baguna.
Balah-balah inda baguna.
Kan mematikan diri" nya, "naik di kayu terajun, menggugurkan diri, inda mau mati.
Cematu jua" nya, "pemarang ditatakkan inda mau mati.
Jadinya tadampar ku ke nagari duli tuan ku ani" nya, "tarus ke Sipekabun ani.
Katanya patik tanya apa nama buahnya, "buah racun raja ni" nya.
Ia tah patik kan minta, makan, rasa kan mematikan diri.
Inda ia membari.
Meunjar patik" nya, "mendapat sebiji, tarus makan.
Ia tah membari patik muda umur 14 tahun ani" nya.
Jadinya raja, katanya "Illalah" nya, "mun macam ani kalau banar" nya.
Disuruh tah ambil buah atu.
Makan tah.
Raja makan, Pg Bendahara makan.
Menjadi muda.
Wazir-wazirnya pun muda.
Jadinya, menyasal tia membunuh bayan nya ani.
"Ia tah" nya kata Pg Raja Lela, "ia tah duli tuan ku dalum cukup tarang membunuh.
Ani mengapa duli tuan ku menyasal".
"Barangkali" nya "anak duli tuan ku ani baik disiasat baik-baik" nya.
"Ani sedamitnya, inda patut kan penyaluru kan asteri duli tuan ku" nya.
Kata anu ani, anaknya yang tua ani "abis tia" nya, "mun kan dibunuh, bunuh tia kami" nya.
"Bunuh tia kami" nya, "Ia tah ganya kali nyawa kami" nya.
"Mana ulah" nya, 'ayah baguna bini" nya, "inda ia baguna dikami" nya.
"Inda, anu" nya "lagi" nya "suruh lagi becarita" nya raja.
"Au suruh lagi becarita" nya.
Jadinya, becarita tah raja yang tangah, "ada satu" nya "raja" nya.
"Keraninya atu baik.
Cukup hormat.
Baik" nya "kerani nya atu.
Jadinya, luan taramat baik atu" nya, "kepitanahan tah kerani nya ani" nya.
"Lalu kana minumi racun tarus mati.
Inda dangan siasat, salahnya atu"
Jadinya, sudah mati, akan mencari tia, macam keraninya anu mati ani.
Dilapaskan satu gajah, gajah kerajaan.
Cukup dangan anu nya.
Mencari kerani.
Bejalan tah gajah kerajaan ani.
Tajumpa tia macam nagari subalah, ada satu orang muda-muda, macam bejalan di tepi jeraya, tarus disiut.
Dibawa balik arah raja ani.
Gajah ani merati.
Bawa balik.
"Kau" nya, "dibawa ulih gajah kerajaan ku ani" nya.
"Kau" nya, "kalau tulisan mu baik" nya, "aku menerima jadi kerani ku".
Tulis tah, liat sama macam tulisan dulu.
Dibuatkan tah kerani.
Yang ditinggalkannya atu, bininya batian, ampir ari kan beranak bah.
Balum batah bekedudukan bah.
Batah-batah batah jadi kerani ani, sampai sudah cukup kan masa kan balik, raja ani inda mau melapas.
Inda mau melapas ia kan balik ani.
Sampai sudah beranak basar.
Daripada malar-malar ia memohon ke raja atu, "balik tah kau" nya, "ke mari kau lagi balik" nya.
"Sayang ku kan kadikau" nya.
"Au" nya, nya kerani nya ani.
Balik tia.
Sudah balik, perangai tah masa dulu bejalan unta, gajah, datang tia ke arah nagrinya ani.
Lurus ari malam.
Jadinya, liatnya rumahnya ani, Illallah, begarawang.
Inda basuluh.
Apa lagi dirasainya tah, bininya ani.
Sudah dirasainya rambut bininya ani panjang, ani rambut saekong ani laki-laki, bajambul.
Kan di anu nya tah, kan ditataknya.
Jadinya bekata tah bininya ani,
"Wang" nya, "basar kau sudah, ditinggalkan ulih bapa mu.
Pebalasan tahun sudah umur mu" nya.
Jadinya, mendangar atu "ani puda" nya, "ani puda".
Jadi tarus menakul, bininya, anaknya ani pun menakul kedatangan anu ani, laki nya ani.
"Eh abis tia" nya "Pg Bendahara" kata yang tangah ani.
"Mun kan dibunuh-bunuh tia kami" nya, "mana ulah kami yang badusa" nya anu ani.
"Eh" nya, "suruh lagi becerita" nya raja ani.
"Tuan ku bungsu pulang" nya.
Jadinya, becarita anu yang bungsu ani.
"Pg Bendaham" nya, "Pg DiGadong, Temenggong, Pg Raja Lela, yang seada-ada adir dalam lapau balai pengahadapan.
Kerana ayah ani, ia sangat sayang kan bininya.
Kerana inda tau menyiasat.
Ani sedamit kami, baru, kaka baru umur muda bungaran.
Yang ani balum jua berapa muda.
Aku yang bungsu.
Ia ani" nya "kan dipatuk ulih ular tadung.
Ada" nya "waktu kedayan membawa ubi, keladi, pisang, gelagah.
Jadinya, kami lagau" nya, "kami lagau.
Makan kami gelagah.
Samut atu banyak.
Jadinya, sudah banyak, samut ani pun, anu kaka tua ani dirasainya inda belaing sapahnya, baik lagi yang tangah ani, belaing lagi, kediaku tah yang belaing banar" nya.
"Jadi, samut atu tah bepadah" nya, "wang ku bungsu" nya, "ayah mu" nya, "karang malam" nya "dipatuk ulih ular tadung.
Baik aga ulih mu" nya.
"Jadinya, inda kami betidur" nya, "kami jagai.
Kerana sayang kan ayah.
Bejalan kami ke sana, kami arik inda tabangun, kami ingut-ingut inda bungkar" nya-nya.
"Jadinya, kami liat-liat" nya "tiga beradi ani, ada tah ular atu.
Kepala, kan ditatak ulih kaka" nya, "ku larang.
Sudah separuh ku suruh tatak, tinggal di atas" nya "sepanggal, sepanggal gugur ke bawah.
Jadinya anu tinggal ani menitik ke arah babu ani" nya.
"Kan dipalit ulih kaka" nya, "aku melarang.
Aku memalit.
Ada ular atu" nya.
"Cuba, suruh liat kalau ayahanda kan membunuh kedikami.
Kalau indada" nya, "alah-alah lagi ayahanda membunuh" nya, "kami sendiri" nya "mengarat barang leher" nya anaknya ani.
Apa lagi, suruh liat.
Bawah tilam sepanggal, di atas sepanggal.
Ada.
Jadinya, marah tah raja ani ke bininya ani.
"Ia tah kau ani dayang ku" nya.
"Kan mengadu-ngadu kediaku.
Pada hal barang ani, mun inda ia mati ku" nya.
"Ani" nya, nya kata anu yang bungsu ani, nya "bukan jua kami menyambung-nyambung, Mun indada" nya, "mati bah tu ayah atu" nya.
"Ani babu" nya, "kami pulang dipitanahnya diucapnya penyaluru kedidia.
Sabab ku inda menyuruh memalit darah menitik atu ke susunya.
Biar kediaku" nya, "aku kanak-kanak.
Banar inda Pg. Ben dahara?" nya.
"Banar bah" nya.
"Kalau" kata pengiran Di Gadong, "kalau inda paduka anakanda" nya, "inda lagi diharap tu" nya, "paduka ayahanda atu"
"Tatap tu" nya.
