Ada satu raja, raja dalam nargi ani batah yah udah bakadudukan atu bah, tapi inda mau
baranak.
Ujung-ujung lama punya lama.
"Mun kan ampun," nya, "urang muda katani inda mau baranak baik tah baniat," nya.
"Eh! mana saja kau," nya raja ani .
"Kalau ku baranak ku buang ka laut," nya, nya kata bininya ani.
Apa lagi kabasaran Allah Taala lama punya lama mangandung lahir saurang anak.
Alum jua takanang-kanangkan niatnya ani.
Pada umur anam tujuh tahun baru tia takanang.
"Elallah!" nya, "niat katani balum lapas," nya kata bininya, "ani sayang jua kan mambuang ani," nya.
"Tapi niat kan mambuang anak ani," nya kata raja ani, "inda balaku inda disampaikan karana
niat tarpaksa," nya.
Apa lagi buat pati dibatai makanan apa sana masukan ka lam pati, anak ani dibuang ka laut ka lautan basar.
Bila sudah dibuang lama punya lama piatin anu ani mamanya ani kan anaknya ani.
Sakit elallah inda tantu fikirnya raja ani mau inda mau salah fikir barinya tau lam nargi atu.
"Siapa?" nya, "pamuda sanggup mangaga anak atu ku kawinkan," nya.
Bari pangumuman.
Jadi ada tah tiga urang muda sanggup anak raja jua.
Udah atu apa lagi saurang ani panyalam, tau timbangnya kan mambuang atu, yang saurang ani pandai anu mambaiki kapal, mangusai kapal, saurang manimbak.
Saurang ani pandai mangusai engin malarak-larak pun boleh mambikin kapal atu dalam sakajap mata, saurang ani pandai manimbak.
Jadi ka laut tia layar punya layar, bah ia tah timbangnya ia tau ani macam nujum tapi ia jua panyalam ni.
Balabuh kapal ani rupanya anu ditunggu oleh ular ni naga, awu naga tapi inda ia da masa atu.
Udah atu salaminya bawanya kalat.
"Kalau ku manganggut capat kau manarik," nya.
Diikatnya tarik masuk ka lam kapal lagi, balayar istat engin jalan jalan.
Ular ani naga ani pun datang.
"Eh! mana tia kurungan ani?"
Timbul tia liatnya kapal, diyuyungnya, bila diyuyungnya ditimbak oleh anu ani tukang timbak ani, inda jua mangalih-galih langgar jua kapal atu larak kapal ani.
Patri, kana tanggung balik.
Timbak lagi sampai ampat lima kali ia manimbak atu kapal ani tiga kali larak batamu jua.
Ujung-ujung kana kabaratan timah atu kabaratan tia ular atu udah tinggalam.
Ia pun bajalan jalan datang ka istana.
Anu buka pati ani anaknya pun basar jua kan balaki jua tuan puteri ani.
Baik mamanya ani pun baik bila udah baik udah atu apa lagi lama-lama lama ka sana anu tiga muda ani jumpa .
"Ia tah kami bajumpa ani mun kan ampun," nya, "duli tuanku bajanji siapa mandapatkan puteri ani kan dikawinkan," nya.
"Banar tu," nya, "ganya masalah ku fikirkan kamu ani tiga urang sadangkan anak ani saurang ganya ia tah inda tafikir," kata raja ani.
Apalagi, "miani minta tempuh saja ku," nya.
Jadi diaganya anak ani bila udah diaganya caritakannya hal anaknya ani nya, "dayangku," nya, "sabanarnya kami ani inda baranak," nya, "jadi mamamu tarpaksa baniat kalau baranak dibuang ka laut bila udah anu," nya, "cukup umurmu anam tujuh tahun tarpaksa dibuang ka laut," nya, "bila sudah dibuang ia tah mama ani tarus sakit ibu ani piatin, jadi ia tah ku bari tau, eh ada anak raja sanggup tiga urang, sanggup mangambilnya yang anu ku yang kata ku siapa dapat mangambil ia ku kawinkan," nya, "tapi ia tah masalah kan ku fikirkan sadangkan ia tiga urang urang muda ani dayangku ganya saurang."
"Ah! miatu rupanya," katanya anaknya ani, "tapi dapat pula ku sanggup tu aku tah yah," nya, "manghadapi nyantah abiskita tau-tau aku tah karang bajumpa urang muda atu," nya.
Tapi cukup waktu bajumpa tia bila udah bajumpa jumpa laki-laki ani tiga urang.
â€œApa tah abarnya?" nya, "dayangku" nya kata urang muda ani, nya "janji ayah dayangku, dayangku ani dibuangkan ka laut kan dikawinkan," nya.
"Banar," nya, "ada ia bacarita kadiaku, sabanarnya macam ani saja," nya, "ku ucapkan tiga urang muda ani tarima kasih karana manyalamatkan kan kadiaku atu, ia tah macam ani saja,â€ nya, "yang anu ani," nya, "yang punya kapai ani," nya, "ia tah ku akun bapa," nya, "yang manimbak ani ku akun mama," nya, "yang mandapatkan kadiaku ani yang manyalami ani, ia tah lakiku," nya.
Kawin tia sama anu panyalam atu.
