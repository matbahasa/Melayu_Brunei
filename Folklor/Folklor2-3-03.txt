Ada tah Abdul Rahman ani tapi Abdul Rahman Bin Auf ani sahabat Rasulullah alim urangnya jua.
Abdul Rahman Bin Auf ani tatapi kaya yang paling kaya.
Udah atu apa lagi alim pulang malar ka masjid sahabat Rasulullah ni.
Pada suatu hari atu lurus tah kapalnya ani datang hari Jumat, udah atu apa lagi ia tah manguruskan kapalnya ani sabaya-bayanya lurus pada masa atu Rasalullah maimam, kamas mangangkat takbir bah Abdul Rahman ani baru tia kan datang baru tia kan masuk.
Apa lagi udah salasai sambahyang atu ani balik ka rumah.
Cukup waktu ka masjid Abdul Rahman ani ia ani urang kaya pulang, udah atu apa lagi udah kamas sambahyang balik, takidum Rasullah manantang Abdul Rahman ani, balum jua paduli sampai dua tiga kali macam atu jua gayanya.
"Mangapa Rasulullah ani?" kata Abdul Rahman ani lam hatinya, "buru-buruan miatu asal manantang kadiaku tatawa tia," nya.
Naik jua sambahyang miatu tu jua gayanya Rasulullah ani.
"Ya! Rasulullah buru-buruan," nya, "bila Rasulullah manantang kadiaku tatawa tia," nya.
"galak pulang rasa hati kanapa kan?" nya.
"Dada," nya Rasulullah ani, "Abdul Rahman ada sari atu katinggalan takbir."
Dirasainya dirinya banar jua, "banar," nya, "Rasulullah lurus tia kapal atu datang hari Jumat atu ya Rasulullah ia tah talambat," nya, "jadi kanapa kan?" nya, nya Abdul Rahman ani.
"Da pulang apa-apa," nya, "ganya sayang Abdul Rahman, Abd Rahman atu batis atu sudah satampik di syurga bah," nya.
Ah tu tah sanak anu ani mandangarkan, "apatah gayanya tu?" nya.
Entah anu pun inda mambarikan jawapan jua Rasulullah ani inda jua mambari jawapan bah ia tah ganya jawapannya tu.
"Batis Abdul Rahman satampik sudah di syurga masuk sudah ka syurga satampik bah," nya.
Apa lagi balik Abd Rahman ani dicaritakannya ka bininya.
"Macam mana gayanya Rasulullah barucap nya batis ku ani satampik sudah di syurganya mana gayanya tu?" nya.
Nya bininya ani, "baik tah disadakahkan saja harta ani."
"Eh! banar jua," nya Abdul Rahman ani.
Apa lagi udah atu.
"Baik tah diangkut harta ani," nya.
Eh bukan ada wang not ani dulu bawanya tah ditaruhnya di simpang jalan siapa suka mangangkut abis-abis dibuatinya anu dalam tajau suruhnya buati ada urang mambuati malar minggu-minggu atu.
Udah atu apa lagi masuk tia kamas sambahyang apa itu ini.
"Rasulullah," nya, "abis udah hartaku," nya.
"ku sadakahkan patutnya lapas udah anu atu," nya, "kasalahanku atu."
â€œEh! kata Rasulullah miskipun ampat lima kali harta Abdul Rahman atu balum lagi lapas," nya.
"Eh! macam mana tah gayanya tu?" nya.
Atu tah galisah Abd Rahman ani siapa indakan sayang banar batis sudah satampik di syurga.
"Sabanarnya macam ni saja," nya, "Abdul Rahman," nya, "bajalan tah kau," nya.
"Ka mana?" nya.
"Bajalan saja ka darat," nya.
"Lari-lari batis mu jalan saja tah," nya, "tapi tarpaksa tah kau babata," nya.
Ada jua sadikit-sadikit jua batanya atu bata tia katupat bajalan sambil bajalan jalan jalan sahari udah ni.
"Eh! da jua da apa-apa Rasulullah manyuruh bajalan ani," nya.
Abdul Rahman ani apa lagi esoknya jalan lagi mana malam sana baranti.
Katiganya atu bajalan lagi jumpa tia kanak-kanak dua urang kanak-kanak atu main burung.
Burung atu olehnya mandapat bah lawa burung atu ia tah bakalahi kalahikan burung atu bah saurang maukan mamain saurang mau jua.
Diaga oleh Abdul Rahman.
"Eh! mangapa kamu bakalahi wang?" nya.
"Ni," nya, "burung ani ia saja kan bamain kami sama mandapat badua burung ani saekong ganya."
Udah atu apa lagi Abdul Rahman ani pandai cakap burung, "eh! baik dijual kadiaku," nya.
Dibali oleh Abdul Rahman ani dibarakannya usin, nyaman hati kanak-kanak ani.
Sudah atu apa lagi dapat burung ani di tangannya tarus lapaskannya, Abdul Rahman ani malapaskan.
Jadi bacakap burung ani, "eh! Abdul Rahman," nya, "aku da tah dapat mambalaskan kadikau" nya, "Allah Taala tah," nya, "mambalaskan kan kadikau" nya, "anak ku managis bah kan manyusu," nya kata burung ani.
Udah atu apa lagi inda bunyi-bunyi Abdul Rahman ani, ia pun balik tia Abdul Rahman ani balik bah, ani burung ani balik tia mangaga anaknya anaknya kan manyusu nyaman hati burung atu.
Udah atu apa lagi cukup waktu ka masjid tia Abdul Rahman ani.
"Eh!" nya Rasulullah, "apa abarnya Abdul Rahman?" nya.
"Dada apa-apa," nya, "Rasulullah eh! ada ganya kanak-kanak atu mandapat burung, burung atu saekong ganya tapi tubuhnya dua ia tah ku bali karna ia bakalahi atu," nya, "bila sudah ku bali ku barakan usin, ku lapaskan burung atu ia tah bacakap burung atu," nya.
"Apa cakap?" nya kata Rasulullah.
"Eh! Allah Taala tah ganya mambalaskan kadikau aku inda tah ku dapat mambalasnya anak ku managis bahnya kan manyusu, ia tah ganya cakapnya," nya.
"Awunya bah ia tah lapas tah anu mu atu," nya kata Rasulullah.
Nyaman hati Abdul Rahman ani udah atu udah lapas inda tia mamaduli harta ani barkhlawat tia ganya abis tu tia.
