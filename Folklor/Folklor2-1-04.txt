Anak raja ani ampat urang, nya kata bapanya, "urang muda," nya, "baik tah kamu marantau
mancari akal saurang-saurang mancari ilmu."
Udah atu dilapasnya dibatainya katupat tujuh bigi saurang, malalui daratan bajalan udahnya bajalan ampat urang ani luput gunung udah gunung udah dilangkahinya.
Inda jua bacarai babulan-bulanan atu mana lapang sana makan.
Tempuh hari atu datang tia ribut tampariknya jadi diurang ani batapalantingan tia inda tia lagi batamu ampat urang ani bila sudah anu batapalantingan bajalan batislah bajalan atu.
Jadi yang kaka ani tajumpa sabuah nargi, pandai nargi ni pandai mambuat anak patung, tapi jenis kayu, lam nargi balajar tia di sana pandai mambuat bantuk jalamalah bini-bini kayu ani kabolehannya.
Yang nombor dua jumpa ia nargi lain bukan nargi atu.
Ampat nargi pendek-pendek pulang carita ani panjang-panjang.
Sudah atu pandai mambuat jenis kain apa saja jenis kain daun-daunkah kain baju ani bah sagala-sagalanya.
Udah atu anak yang nombor tiga pandai mambuat banda amas apa saja batu tanah sagala-sagalanya dibuatkannya amas.
Jadi nargi lain ia ampat buah nargi.
Yang bungsu sakali pandai mambari banyawa apa sajalah sagala-sagala dibuatkannya nyawa.
Kira dongeng sagala-sagalanya lupa tia kan narginya.
Sakiranya tah batahnya balayar mancari ilmu ani dalam lima tahun, baru tah ia ingatkan balik bararti kabolehannya ani sudah boleh ampat urang ani, jadi inda jua ingat jua kan adi-baradi ani, ingat ia adi-baradi ani barangkali inda tia takilala mangkali muka atu udah barlainan lagi mana ia tau panuntutan saurang-saurang ia ampat urang ani ia bacarai manuntut ilmu ganya.
Udah atu bajalan maka bajalan dalam utan ani ingat tia masa dulu arahnya bacarai dipukul oleh taufan atu lam utan batapalatingan atu sana tah tampatnya manunggu.
Ah anaknya yang tua sakali manabang tia kayu basar buatkannya satu patung.
Yang tua sakali mambuat satu patung bini-bini kabolehannya atu bah tugalkannya sana ia bajalan tia bajalan manuntut narginya ani kira-kira sabulanlah mandapatkan narginya atu, patung inda ia mambawa, banda atu barat basar jalama.
Udah atu ani kira ringkas kira dongeng jadi balik ia nombor dua ani taliat ia patung ani.
"Eh! nya lawa jua," nya, "siapa mambuat patung ani?" nya, "bantuk bini-bini macam jalama banar."
Tapi inda baanu saja inda barusik kayu putih tah apa itu ini sagala-sagalanya bini-bini baukir.
Jadi kabolehannya ani dicubanya, bamalamlah di sana kira-kira sabulan dua bulanlah ilmunya atu diurang ani sudah barilmu ni artinya ilmunya ani inda sama udah atu bamalam ia di sana ingat tia masa ampat sapardian atu arahnya bacarai.
Mangkali ada pardiannya bajumpa lagi dalam sabulan dua bulan ani sama jua carita atu dangan abangnya tua sakali bah manunggu.
Jadi sagala-sagalanyalah daun-daun tanah apa kayu apa buatkannya kain banar kain salindang banar ia sandirinya punya anulah partukangannyalah mambuat lam utan atu saurang bini-bini udah pakaian bini-bini tapi inda banyawa inda bagarak.
Udah atu bajalan baru ingat mangaga narginya arah bapanya mamanya tapi kira babulan baru ia datanglah.
Ani abangnya yang tua ani kira datang tah sudah batanyakan adi-baradinya batangis-tangisan kira anu sudah bah kira mati sudah bah udah atu bajumpa lagi.
Yang adi yang nombor katiga jadi ingat tia arahnya bapisah atu manangislah saurang diri.
Di sana atu diliatnya saurang patung macam jalama banar bini-bini, "bini-bini mana datang ka lam utan ani?" nya, ucapnya, "antu apa jua itu ini tapi inda bagarak?"
diaganya dihampirinya patung, "siapa?" nya "barakal pandai."
Sama jua carita atu bah anu nombor dua atu mengatakan labih pandai urang atunya mambuat anak patung.
"Kalau apa ku bari bakain," nya nombor dua atu ani pun.
"Eh! pandai jua urang atu,'' nya tapi, "aku ada kabolehan mambuat amas apa pun," nya saurangnya aninya, "ku bari baamas," nya, "jadi bini-bini ganap," nya.
Eh jadi bamalamlah sama jua sabulan dua bulan di sana diproses tia ilmunya manjadikan amas apa banda lam utan ah dibarinya tah bagalang, dibarinya tah baanting-anting, dibarinya balucit barantai sagala-sagalanya kingkin.
Bini-bini ganap tia sudah tiga sapardian tu ah jadi amas banar tah.
Udah atu ingatkan indungnya ingatkan adi-baradinya kakanya kira batahun sudah ba ni ia balik ani.
Apa lagi inda lagi sangka hidup bah.
Jadi balik sudah bajalan apa tu ini, tinggalkannya mana dapat dibawanya jua sudah atu, jadi datang arah ayahnya, apa itu ini sama jua carita atu mana pardianmu managis kira ampat kali managis bah bajumpa anaknya partama kadua katiga tangis-tangisan tia katiga kali sudah managis tu ah di narginya bapanya mamanya semua sakalilah carita atu caritakannya takana taufan atu sagala-sagalanya diambil pendek.
Yang bungsu sakali ingat tah kan balik.
Kabolehan ani sudah ada ingatkan indung baliklah ikut jalan lama babulan-bulanan lam utan ah bajumpa arahnya bapacah baru tah ingat sadeh tampatnya bacarai atu, ingatkan abangnya katiga-katiga jadi jalan maka jalan taliat saurang jalama ia tah ni jalama manugal di pohon kayu bini-bini lawa cantik, jadi ia ani ada manaruh kasiokan kadidia fikirnya jalama banar fikirnya hidup dihampiri dihampirinya inda jua bagarak, liatnya inda puas hatinya dipigangnya kulit batu, kulit badan bini-bini tapi kayu digandang-gandangnya dangan pamarangnya kayu bah kulit atu bini-bini apa itu ini pakaian ani.
"Siapa ah pandai jua urang atu mambuat?" nya, "mambuat patung ani mambuat kain ani mambuat amas ani tapi apa pun dibari banyawa," nya, "dapatkan jadi biniku ," nya nya cakapnya saurangnya, "baik tah ku bamalam sanani, " nya.
Bamalam tia sama jua carita atu bamalam lam dua tiga bulan udah dua tiga bulan udah dua tiga bulan dibarinya tah banyawa anunya mambari banyawa diprosesnya banda-banda di dalam utan atu bah ilmunya atu.
Bah tap tah banyawa bacakap apa sagala-sagalanya ia pun kabaliangan, nyaman hatinya memang jadi bininya ia udah banyawa.
Jadi sudah atu balik nya, "siapa danganmu tinggal sanani?" nya nya kata urang muda ani.
"Aku pun inda tau," bini-bini ani, "mana ku tau kajadianku macam mani," nya, "inda ku tau kan bapaku mamaku," nya.
Tapi nya yang bungsu ani ani bah ni anu mambawa kadidia anu mambari banyawa ah bacarita, "ada," nya, "urang pandai," nya, "kau aninya daripada kayu," nya, "pakaian mu daripada pandai urang atu mambuat daripada banda-banda lam utan ani daun-daunan amas mu ani pun daripada banda-banda ani lah ani," nya.
"Yang maidupkan diaku ani?" nya.
"Aku," nya, " aku maidupkan dikau ani," nya, "mambari banyawa kadikau ani bah" nya, "awu mambari banyawa mandatangkan nyawa," udah atu, "baik tah kau ikut kadiaku," nya, "kau tah jadi biniku," nya nya kata urang muda ani.
Balik badua atu tiga sapardian balik atu inda badangan saurang-saurang ani ampat sapardian ani balik mambawa bini-bini.
Udah atu diambil pendek bajumpa ayahnya atu ini jadi diurang tiga ampat sapardian ani bakilalaan, bah inda mangakun kan banar ampat adi-baradi rupanya ada tandanya, tailalat, tailalat di punggung ani macam carita Wahid Satay tapi dua sapardian ada tailalatnya ampat sama babunya, manandai maliat bukanya tailalat apakah tandanya, ah banar adi-baradi.
Udah atu.
"Bini-bini mana kau bawa ani nargi mana nargi mana?"
Sudah atu bacarita ia yang bungsu ani bacarita, "yang banarnya aku mandapat bini-bini ani daripada patung bah," nya, "urang atu mambuat patung," nya, "kayu."
Jadi manyaut yang tua ani, "diaku jua tu," nya, yang tua anu sudah batamu ampatnya, "atu ada lagi urang atu," nya, "ni mambuat pakaian," nya.
"Bah pakaiannya pakaianku bah ni, aku bah ni mambuat."
Bahampatnya tia adi-baradi ani batamu bah tiga ani.
"Bah," nya, "amas ani kau jua mambuat?" nya.
"Tu ni mana ulah kau mambawa ka mari ani," nya.
"Aku mambari banyawa."
Jadi bahampat tia ampunya tunangnya.
Kata puteri ani jadi puterilah, "aku ani," nya, "mana saja manarima saja ku ni walau pun ampat jadi suamiku," nya, "tapi aku minta hukum dulu," nya, nya puteri ani.
Sadangkan dipanggil tah urang manghukumkan, inda tah hukumkan tuan imam apa dipanggil inda sanggup manghukumkan, ampat ampunya, saurang bini-bini.
Sudah atu ia tah jadi anu siapa tah yang sabanarnya jadi lakinya ah jadi yang sabanarnya jadi dipanggil nargi-nargi ani siapa alim-alim apa sagala-sagalanya tuan imam inda tahukumkan.
Nya kata puteri ani bah bini-bini ani bah pintar datang tia ihlamnya dari Allah Taala, bila datang nyawa atu bah jadi sampai diurang bagagut panjang tu kalau kan diikut sampai paparangan baparang diurang ampat sapardian ani baparang kapada ilmu kapada ilmu pasal apa kabolehan ani ada pada saurang-saurang bakalahi baparang, bah baparang sama padang apa itu ini inda masuk sama-sama ilmu atu ada sudah atu anu ani mancari fikiran ilmu sibini-bini ani patung ah bapanya mamanya inda taadilkan ia saja ampunya anak kaampat-ampat, puteri saurang sadangkan puteri ani anu dibuat inda ni bacakap tia ilham dari Allah Taala tuan puteri ani.
Lagau tah saksi isi nargi ani sama sakali yang pandai-pandai yang bailmu-ilmunya.
"Nikahkan tahku," nya.
Inda urang sanggup manikahkan tuan puteri inda aku manarangkannya, "nikahkan ku," nya, "aku manarangkan," nya, "inda payah caritanya," nya tunya.
Tapi mangikut carita ani banar awal-awal katani banar ni carita ani bukan takat hati ni boleh jadi takat hati yang sabanarnya yang mana jadi lakinya yang ampat ani saurang-saurang saja yang jadi lakinya mambari banyawa macam kau mambari banyawa ampat menyabut tu kau mambari bahapa si Lakim mambari baamas, Haji Zul mambari bahapa mambari pakaian mambuat patung, buatlah akulah ampat sudah cukup.
Jadi bahimpun tah isi nargi sudah atu ahnya ani anak raja ani ampat urang udah mandangarkan kan ni hukuman dari tuan puteri sudah atu.
"Adang tah abiskita bakalahi," nya, "aku tah manghukumkan," nya.
Saksi sudah habis mandangarnya tuan imam sagala-sagalanya panikahkan apa sagala-sagala urang alimnya mangapa ia tah ninya abis sabanarnya.
"Siapa mambuat kadiaku daripada patung?" nya kata bini-bini.
Ah manyaut yang tua, "aku," nya.
"Kita adalah bapaku," nya, "bapaku bah," nya, "dunia akhirat bapa bah," nya, "siapa mambari kadiaku bakain?" nya, "babaju ilmu abiskita apa itu ini."
Manyaut nombor dua anak raja ani, "aku."
"Kita adalah mamaku manutup sagala-sagala urat sarapku kamaluanku bah," nya.
Sudah atu inda da babunyi bamakna lapas lah dua atu.
Tunduk yang bungsu ani yang manyalamatkan banar yang mambari banyawa.
"Siapa mambari kadiaku banyawa mambawa kadiaku ka mari?"
Manyaut lah anu mambawa kadidia, "kadikau," nya.
Nya tuan puteri, "adalah," nya, "Tuhanku maidupkan diaku," nya.
Yang nombor ampat pulang tu jadi yang nombor tiga memang nyaman hati ni inda tau ni ia kamudian batanya Tuhanku tunya maidupkan diakunya.
"Yang nombor tiga yang mambari bahamas kadiaku," nya.
Manyaut nombor tiga, "kadiaku tuan puteri," nya.
"Adalah suamiku mas kawinku," nya.
Ia tah turun karang ani amas kawin barapa bariannya maharnya mas kawinnya.
"Ia tah suamiku dunia akhirat."
Jadi mambila tiga sapardian ani inda puas hati jadi disaksikan isi nargi atu oleh alim-alim, raja-raja apa dipanggil banar lurus parjalanannya atu ia tah turun sampai katani sampai karang ani mas kawin aku tarima nikahnya mas kawinnya $300.00 tunainya, inda jua aku tarima nikahnya pakaiannya kainnya bajunya tunai inda da mas kawin.
Jadi nombor tiga mambari baamas.
Carita awal mas kawin balanja dapur inda basabut tu, tanda batuanang inda basabut, tanda batunang barapa bariannya mas kawin $300.00 mas kawinnya.
