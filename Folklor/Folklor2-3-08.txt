Ada saorang raja jadi baranak saorang puteri jadi tarus sakit anaknya ani, awu anaknya ani bini-bini sakit anaknya ani eh barigakan ah panggil pambasar-pambasar nagara siapa anunya mamikirkan siapa yang ada pandai mangubati.
Ia tah ada saorang nujum jua ada saorang nujum atu diliatnya, "mun kan ampun," nya, "anak Duli Tuanku ani," nya, "payah," nya, "mancari ubat," nya, "jadi," nya, "anu saja," nya, "barangkali," nya, "boleh jadi mamakan masa batah, yang ubatnya," nya, "isi pauh janggi tapi pauh janggi atu inda ada tadapat di sini ani cuma yang ada," nya, "di Pusat Aing Karang Bahanda."
"Siapa yang sanggup? eh! siapa yang baik yang boleh?"
"Ada," nya, "tapi," nya, "orang atu," nya, "di ujung tanjung atu rumahnya sabuah-buah ganya," nya, "namanya Jamal."
Alum ia banama Malim Jamal.
"eh! baik tah," nya, "diunjar oleh anu ani pambasar nagara ani," nya.
Cari cari dapat tah anunya, "Jamal," nya, "ada," nya, "titih," nya, "dari Duli Yang Maha Mulia," nya, "mamanggil malagau dikau," nya, "ani jua," nya.
Ia tah ia pun ikut tia ikut titah raja ani mangadap tia.
"Ani," nya, "Jamal," nya, "aku ani kan manyuruh kadikau, " nya, "sanggup kah kau inda kah?" nya.
"Mun kan ampun ka mana?"
"Mangambil pauh janggi,” nya,? “buah pauh janggi tapi tampat,” nya
“inda da di sini tampatannya di Pusat Aing Karang Bahanda."
Pusat aing atu ada sapuhun pauh janggi bah jadi ani sawang ni ia tah buang kakinya ni? buang kaki oleh pauh janggi atu.
"Ani," nya, "ia tah kau kan ku suruh mangaga pauh janggi atu."
Jadinya, "mun kan ampun sanggup," nya, "tapi ia tah tu," nya, "aku maminta," nya, "dua orang," nya, "saorang orang pacah saorang orang tuli kan danganku," nya, "dan tungkang," nya, "awu tungkang," nya.
Sabuah balarai bukan pakai engin pakai larai bah.
Jadi, "ah! paku," nya, "tukul pahat sadiakan tu," nya, "tapi," nya, "saorang pacah saorang tuli baru tah dapat mun kan ampun tu," nya, "kalau inda," nya, "inda tah dapat tu," nya.
"Eh! ada tu," nya.
Disadiakan oleh pambasar-pambasar nagara ani dikarahkan oleh raja ani, dangan sakajap mata atu ada samua sakali tungkang ani ada, tungkang balarai ani anu balarai orang ani pun ada orang pacah orang tuli ani.
"bah," nya, nya raja ani, "arah kan tia," nya, "Sijamal atu," nya, "supaya ia lakas, " nya, "mangaga," nya, "anu atu tuan puteri ani adalah," nya, "sakit inda siapa dapat maubati," nya, "salain daripada buah pauh janggi, buah pauh janggi kan ubat," nya.
Jadi turun tia Sijamal ani dangan orang pacah orang tuli ani tarus tia balarai manuju Pusat Aing Karang Bahanda ani.
Jadi kira-kira sabulan ia kan datang kadangaran bunyi atu bunyi aing masuk, bunyi aing kaluar atu.
"eh!" nya, nya orang pacah ani, "apa tu?" nya, "Jamal," nya, "yang daras bunyi atu?" nya, "macam kawah digangsur atu," nya.
Apa aing ani masuk kaluar ada tu di pusat aing.
"Eh!" nya orang tuli ani, "kau ani," nya, "eh! dada ada bah," nya, "mana?" nya.
Eh ani orang tuli ani ia tah mangatakan ani, eh orang pacah ani mangatakan, "apa babunyi atu?" nya.
Nya orang tuli ani, "mana ada," nya, "luan," nya, ''panantanganku ani," nya, "da jua ada kanan kairi aing dangan langit," nya, ganya, " nya, "mana ada bunyi-bunyian?"
Manakan mandangar ia tuli.
Jadi ani urang pacah ani, "kau," nya, "mana kau mandangar," nya, "ah kau mana kau mandangar," nya nya kan orang tuli ani, "kau tuli," nya.
"Walaupun ku tuli," nya, "tapi mataku maliat," nya, "dada ada bah," nya.
Kuat-kuatan tia dua orang ani, Jamal ani inda bungi-bungi, bila udah manampuh Karang Bahanda ani Pusat Aing Karang Bahanda ani, tungkang ani pun manunggang.
Sudah aing atu masuk aing pasang karang maluah ia jadi bila sudah manunggang, pauh janggi bukannya damit ni basar ni mangkali sawang atu dari subarang atu ka mari basarnya pauh janggi basar babuang kaki bila sudah anu ia pun salajur diambilnya paku tukul dilantaknya, ani dua orang masuk tia da lagi lantaknya paku atu jalannya bapigang lantaknya paku atu jalannya bapigang lantak samua sakali ia pun naik lantaknya sabuting lantaknya sabuting sampai datang ka atas pauh janggi anu malalai ka atas di bawah jua miani, datang ka atas liatnya mahligai di atas pauh janggi atu mahligai yang dua orang ani masuk tia da lagi hidup ujung-ujung dapat ia ka atas ani arah malalai ani ia pun naik liatnya sabuah mahligai terus ia masuk ani di mahligai ani ani mahligai ani pauh janggi ia tah garuda ani tidur ni laki bini ani ngam ia datang atu udah tia tidur bah baru datang bah.
Jadi, "eh!," nya, "orang muda," nya.
Ada saorang puteri dalam mahligai atu, "eh! orang muda," nya, "di mana gayanya orang muda datang ani?" nya, "di sanani," nya, "jangan kan dikatakan mandusia lalat pikat inda barani datang," nya, "di mana gayamu datang ani?" nya, "sadangkan aing masuk," nya, "apa gayanya?
"Ia tah," nya, "apa boleh buat," nya, "tuan puteri," nya, "disababkan titah raja bah," nya, "aku datang ka mari ani kalau bukan raja ampunya titah," nya, "aku inda ku mau," nya, "tatap kami ani," nya, "kira-kira mati bah," nya, "tapi apa boleh buat," nya, "basarah saja," nya, "atu," nya, "sudah dua orang atu," nya, "masuk ka dalam dangan tungkang," nya, "ani titah raja," nya, "inda dapat diapa-apa," nya.
"Jadi apa hajatmu ani kan?" nya, "ani," nya, "nini aninya esok bangun ni," nya, "tiga sudah ni," nya, "tiga hari tidur," nya, "esok bangun ni," nya, "tarabang awu ani inda pulang," nya, "sari ani."
"Ia tah," nya, "aku ani," nya, "titah raja," nya, "manyuruh mangambil buah pauh janggi ani," nya, "kan ubat tuan puteri," nya, "anak raja," nya.
Maikut raja Barunai ani jua bah awalnya daulu bah.
Jadi, "mangambil tah orang muda," nya.
Diambilnya tah sabigi buah pauh janggi atu basar, "jadi dayangku," nya, "kalau dapat tuan puteri," nya, "aku minta sabuting kain," nya, ''jalanku mambungkus anu ani ianya kain atu," nya, "ku bungkus anu ani ku ikat ka badanku ani nah, jadi," nya, "bila nini ani tarabang?" nya.
"Esok tarabang ni," nya, "dalam pukul anam atu tarabang tia," nya, "jadi," nya, "kita," nya, "baik tah kita lam bawah kawah ani," nya, "tukup, " nya.
Ada kawah basar tukupnya, jadinya andang ikat tali ani diekong garuda ani kalat ani ikat jadi nya, "tuan puteri," nya, "saboleh-boleh," nya, "aku," nya, "dapat tarabangkannya mana-mana nagri pabaik, " nya, "asal dapat turun saja," nya.
"Ah! andang sadia."
"Awu," nya.
Jadi bangun tah ni bah ni garuda, "eh!" nya, "bau mandus?" nya, "dayangku, " nya, "bau mandus? " nya.
"Mandusia mana kan datang ka mari?" nya, "sadangkan lalat pikat pun inda datang," nya.
"aku bah tu," nya, "mun nini kan makan makan tah ku," nya.
"aku jua ganya saorang sanani”? nya, "alang-alang," nya, "bukan ku badangan-dangan makan tah aku ani," nya.
"Mun dayangku," nya, "inda ku makan," nya, "ia tah ganya manunggui sanani ani," nya, ''ia tah ganya kan jadi anu kami," nya, "anak kami," nya, "manjaga di sini ani."
"Ia tah," nya, "mun nini kan makan," nya, "makan saja tia."
"da ku makan," nya, "lagi," nya, "banyak nagri-nagri mana," nya, "kami makan," nya, "apa jua ganya sakubit, " nya.
Tuan puteri ani nya, "ia tah," nya apa lagi, "bila kita tarabang ni?" nya.
"Tarabang tah ni," nya, "bah tarabang tah ni," nya.
Sakalinya manarabangkan atu mana karasaan ia mambawa Jamal ani, Jamal namanya alum lagi Malim ni ia ada arahnya bagalar tu.
Dami diliatnya ada sabuah nagri sudah dikaratnya barinut dikaratnya lurus putus ia pun gugur, gugur di sabuah nagri atu ngam di sabuah nagri atu inda pandai maluahkan anak ani.
Asalkan baranak babas anak hidup indung mati, ia tu bah baranak lagi karang babas.
"Eh!" nya, "macam mana biskita ani?" nya.
Ia ani lurus di sabuah rumah atu bah tinggal, jadi turun sudah jalan jalan jalan jadi jumpa tia orang ani jua.
"Eh! dari mana orang muda?" nya.
"Ia," nya, "sasat jalan," nya, "ia kalau dapat aku kan baranti dalam sari dua di sini?"
"Eh! dapat," nya, "eh! maie tah orang muda," nya.
Apa lagi ngam di sana tu ada tah orang kan baranak diliat, "bahapa ni?" nya.
"Eh! ia tah bababas bah ni," nya, "bababas," nya, "maluahkan anak atu," nya.
"Eh! macam mana gayanya tu?" nya, "inda mati tu?"?
"Mati tah tu," nya, "anak," nya, "ganya diambil," nya.
Apa lagi nya, "kalau dapat,'' nya, "kalau raja sini ani mambanarkan?" nya, "cuba bah," nya.
"tapi inda jua ku jamin eh kalau dapat mangkali dapat ku maluahkan bah," nya.
"tapi ia tah tu," nya, "kalau sudah anu," nya, "bajaya karang," nya, "jadi sadiakan ada orang balajar kadiaku, " nya.
"Eh! baik tu," nya, "orang muda," nya.
"Kalau mau tapi aku ani laki-laki, ani bini-bini."
"Eh! inda paduli asal salamat," nya.
Maulin tia ulin-ulin satahun dua tahun lima tahun atu, inda ada apa apa samamua siapa baranak salamat kaluar anak atu dangan uri tabuninya.
Jadi kaabaran ka raja.
"Mun kan ampun," nya, "inda mati lagi orang baranak," nya, "ada yang pandai orang muda," nya, "maluahkan anak atu."
"Eh! lagau, "nya, dipanggil oleh raja ani, "siapa namanya?"
"Jamal," nya.
Jadi diaganya sana, "kau pandai banar dapat maluahkan anak atu inda mati indungnya?"
"Mun kan ampun," nya, "patik ani inda jua barani," nya, "hidup saja atu," nya, "mana tau jua," nya, "banasiblah," nya, "basarah tah ka Allah Taala," nya, "tapi banyak," nya, "inda apa apa," nya, "yang sudah sudah," nya, "balum ada," nya, "tanganku maulin ani balum ada orang mati," nya.
"Ia tah," nya, "kami di sini asalkan baranak," nya, "dibabas," nya, "anak atu kalau hidup hidup," nya, "kalau inda hidup mati tah jua," nya, "kadua-dua atu," nya, "eh! atu baik tu," nya.
Eh apa lagi lurus tia raja ani bini raja ani kan baranak.
"Bah Jamal," nya, "cuba tah," nya, "kalau salamat," nya, "biniku ani," nya, "kalau salamat maluahkan anak," nya, "inda apa apa," nya, "kau kan ku galar," nya.
Apa lagi atu banar-banar maulin tia salamat kaluar sama sakali dangan tabuninya.
Jadi udah salamat jadi bah kan babariga tah, "saurang urang muda," nya, "Jamal akan disampiri nama."
Apa lagi atu tah apa namanya ni babasar-basaran ia anu apa namanya ni basuka-suka bah mambasarkan anu ani ia kan bagalar ani.
Jadi sudah miatu Jamal ani pun sudah hadir.
"Kau tah banama," nya, "Malim Jamal manjadi Malim di sini ani," nya, "manunjuk ajar urang samua di sini ani," nya.
Sabalum atu ia tah padahkannya, "mun kan ampun," nya, "patik ani," nya, "inda dapat jua di sini," nya, "patik ani ada dititahkan oleh raja jua," nya, "raja kami," nya, "supaya anu yang ku bawa ani jadi ubat panawar anaknya tuan puterinya sadang sakit masa ani.
"Tapi," nya, "sabalum ada orang pandai," nya nya, "Malim Jamal," nya, "aku inda mau malapas tu," nya.
"Kalau inda," nya, "kalau inda titih raja," nya, "masa ku macam ani," nya, "dari Pusat Aing Karang Bahanda," nya, "badagang nyawa atu pun nyawa takorban dua orang," nya, "aku ganya salamat," nya, "jadi," nya, "aku inda dapat manatap tu," nya.
"Kalau inda," nya nya raja ani, "kau kan ku tatapkan sini," nya, "sampai di sini kau babumi," nya, "sahingga pun anu," nya.
"Tapi," nya, "aku inda dapat." nya, "mun kan ampun," nya, "sabalum sampai anu ani titah raja ani," nya, "yang disuruhkannya kadiaku ani misti datangkan ka sana salapas atu," nya, "inda tu," nya, "kiranya aku," nya, "dibalikan ka mari kalau Duli Tuanku kan mau," nya, "Duli Tuanku mangambil kadiaku lagi ka sana."
Apa lagi, "bah," nya, "atu inda tu," nya, "tapi aku mambari galaran kadikau, " nya, "Malim Jamal manjadi Malim Jamal di sini untuk malatih orang di nagri ani."
Latih tah sampai dua tiga puluh orang sabuah kampung sabuah kampung ada samua sakali pandai mangulin atu, tapi bini-bini inda dapat laki-laki ia ganya laki-laki.
Bah tu bila sudah ada orang pandai samua sakali mangadap tia, "mun kan ampun," nya, "di sini sudah cukup ada," nya, "langkap sudah samua sakali mun kan ampun patik ani saboleh-bolehnya minta balikan ka nagri patik," nya, "sababnya," nya, "inda tau hidup atau pun mati kah?" nya, "tuan puteri atu anak Duli Yang Maha Mulia raja nagri kami atu," nya.
Diantat tah oleh anu ani kapal turun, nagri Barunai ani kirakan dari umurnya lima balas tahun sampai putih rambut kapala ani dalam umur tujuh puluh labih.
Barapa puluh tahun ia batahnya dalam nagri orang atu jua, dianu inda pulang batah.
Datang tah Malim Jamal ani jadi sambahkannya tah buah pauh janggi ani.
Dibuka buah pauh janggi ani, anu nujum ani jua manganu ia mangatahui bukanya isi pauh janggi atu ambil isinya atu ia tah pangubati kadidia, banar dami sudah datang buah pauh janggi atu diubatkannya ka puteri atu tarus baik puteri ah.
Jadi tia basar lagi anu atu kau bagalar Malim Jamal.
"Di mana kau bagalar ani?"
"Eh! di sabuah nagri."
Nagri apa namanya ia tah ku inda ku ingat lagi.
"Ada di sabuah nargi raja atu," nya, " inda ada pandai maluahkan anak ani ia baranak babas, indung mati anak ambil kalau salamat jua kalau inda kadua-dua tia.
Jadi ia tah ani pun sudah raja ani pun apa namanya kasih sayangnya kan Malim Jamal ani.
"Jadi mun kan ampun," nya, "patik ani kalau abis Duli Tuanku," nya, "malapas patik kan diambilnya balik ka sana kan disuruhnya manatap di sana di nagri atu."
"Aku inda mambanarkannya lagi," nya, "kau asal di sini," nya, "dan kau asal di sini," nya, "lagi," nya, "untuk kau di sini," nya.
Manjadi apa namanya Malim jua di sini manunjuk ajar.
Ia tah singgannya tu.
